#+TITLE: 周書-唐-令狐德棻
#+DATE: 2016-06-11 12:20:50
#+SOURCE: github.com/kanripo/KR2a0022 master 77b2c618                
欽定四庫全書　　　　　史部一
　周書目錄　　　　　　　正史類
　　本紀八卷
　　列傳四十二卷
　　　　凡五十卷
　本紀
　周書卷一
　　本紀第一
　　　文帝上(姓宇文氏諱㤗/)
　周書卷二
　　本紀第二
　　　文帝下
　周書卷三
　　本紀第三
　　　孝閔帝(諱覺/)
　周書卷四
　　本紀第四
　　　明帝(諱毓/)
　周書卷五
　　本紀第五
　　　武帝上(諱邕/)
　周書卷六
　　本紀第六
　　　武帝下
　周書卷七
　　本紀第七
　　　宣帝(諱贇/)
　周書卷八
　　本紀第八
　　　靜帝(諱衍/)
　列𫝊
　周書卷九
　　列傳第一
　　　皇后
　周書卷十
　　列傳第二
　　　邵恵公顥(子什肥/導子廣)　(導/亮)　(護/翼)　(什肥子胄/椿  衆)
　　　杞簡公連　莒莊公洛生(子菩提/)
　　　虞國公仲(子興/)　(興子洛/)
　周書卷十一
　　列傳第三
　　　晉蕩公護(叱羅協/)　(馮遷/)
　周書卷十二
　　列𫝊第四
　　　齊煬王憲(子貴/)　(質/)
　周書卷十三
　　列傳第五
　　　文閔明武宣諸子
　周書卷十四
　　列傳第六
　　　賀拔勝(弟岳/)　(兄允/)　念賢
　周書卷十五
　　列傳第七
　　　冦洛　　　　　　　李弼(弟檦/)
　　　于謹(子寔/)
　周書卷十六
　　列傳第八
　　　趙貴　　　　　　　獨孤信
　　　侯莫陳崇(弟瓊/)　(凱/)
　周書卷十七
　　列傳第九
　　　梁禦　　　　　　　若干惠
　　　怡峯　　　　　　　劉亮
　　　王德
　周書卷十八
　　列傳第十
　　　王羆(子慶逺/)　(孫述/)　王思政
　周書卷十九
　　列傳第十一
　　　逹奚武(子震/)　　　　侯莫陳順
　　　豆盧寜　　　　　　宇文貴
　　　楊忠　　　　　　　王雄
　周書卷二十
　　列傳第十二
　　　王盟　　　　　　　賀蘭祥
　　　尉遲綱　　　　　　叱列伏龜
　　　閻慶
　周書卷二十一
　　列傳第十三
　　　尉遲迥　　　　　　王謙
　　　司馬消難
　周書卷二十二
　　列傳第十四
　　　周惠逹　　　　　　馮景
　　　楊寛(兄穆儉/)　　　　栁慶(子機帶𢎞/鷟子  韋)　(兄鷟/)
　周書卷二十三
　　列傳第十五
　　　蘇綽(弟椿/)
　周書卷二十四
　　列傳第十六
　　　盧辯
　周書卷二十五
　　列傳第十七
　　　李賢(弟逺/)　(逺子基/)
　周書卷二十六
　　列傳第十八
　　　長孫儉　　　　　　長孫紹逺(弟澄兕/兄子)
　　　斛斯徴
　周書卷二十七
　　列傳第十九
　　　赫連逹　　　　　　韓果
　　　蔡祐　　　　　　　常善
　　　辛威　　　　　　　厙狄昌
　　　田𢎞　　　　　　　梁椿
　　　梁臺　　　　　　　宇文測(弟深/)
　周書卷二十八
　　列傳第二十
　　　史寜　　　　　　　陸騰
　　　賀若敦　　　　　　權景宣(郭賢/)
　周書卷二十九
　　列傳第二十一
　　　王傑　　　　　　　王勇
　　　宇文虬　　　　　　宇文盛(弟丘/)
　　　耿豪　　　　　　　髙琳
　　　李和　　　　　　　伊婁穆
　　　楊紹　　　　　　　王雅
　　　達奚寔　　　　　　劉雄
　　　侯植
　周書卷三十
　　列傳第二十二
　　　竇熾(兄子毅/)　　　　于翼(李穆/)
　周書卷三十一
　　列傳第二十三
　　　韋孝寛　　　　　　韋夐
　　　梁士彦
　周書卷三十二
　　列傳第二十四
　　　申徽　　　　　　　陸通(弟逞/)
　　　栁敏(子昻/)　　　　　盧柔
　　　唐瑾
　周書卷三十三
　　列傳第二十五
　　　厙狄峙　　　　　　楊荐
　　　趙剛　　　　　　　王慶
　　　趙昶　　　　　　　王悦
　　　趙文表
　周書卷三十四
　　列傳第二十六
　　　趙善　　　　　　　元定
　　　揚㯹　　　　　　　韓盛
　　　裴寛(弟漢/)　(尼/)　(鴻/)　楊敷
　周書卷三十五
　　列傳第二十七
　　　鄭孝穆(子譯/)　　　　崔謙(弟訦/)
　　　崔猷　　　　　　　裴俠
　　　薛端(子胄/)　(弟裕/)　　薛善(弟慎/敬祥)　(敬珎/)
　周書卷三十六
　　列傳第二十八
　　　鄭偉(族人頂/)　　　　楊纂
　　　叚永　　　　　　　王士良
　　　崔彦穆　　　　　　令狐整(子熙/)　(弟休/)
　　　司馬裔(子偘/)　　　　裴果(劉志/)
　周書卷三十七
　　列傳第二十九
　　　寇儁　　　　　　　韓褒
　　　趙肅(徐招/)　　　　　張軌
　　　李彦　　　　　　　郭彦
　　　裴文舉(髙賓/)　(尞允/)
　周書卷三十八
　　列傳第三十
　　　蘇亮(弟湛湛弟景恕/)　栁虬
　　　呂思禮(崔騰/)　(董紹/)　薛憕
　　　薛寘　　　　　　　李昶(檀翥/)
　　　元偉
　周書卷三十九
　　列傳第三十一
　　　韋瑱　　　　　　　梁昕(弟榮/)
　　　皇甫璠　　　　　　辛慶之(族子昻仲景/昻族人)
　　　王子直　　　　　　杜杲
　周書卷四十
　　列傳第三十二
　　　尉遲運　　　　　　王軌
　　　宇文神舉　　　　　宇文孝伯
　　　顔之儀(樂運/)
　周書卷四十一
　　列傳第三十三
　　　王褒　　　　　　　庾信
　周書卷四十二
　　列傳第三十四
　　　蕭撝(子濟/)　　　　　蕭世怡
　　　蕭圓肅　　　　　　蕭大圜
　　　宗懔　　　　　　　劉璠(子祥/)
　　　栁霞(子靖/)　(莊/)
　周書卷四十三
　　列傳第三十五
　　　李延孫　　　　　　韋祐
　　　韓雄　　　　　　　陳忻
　　　魏𤣥
　周書卷四十四
　　列傳第三十六
　　　泉企(子元禮/)　(仲遵/)　李遷哲
　　　楊乾運　　　　　　扶猛
　　　陽雄　　　　　　　席固(子世雅/)
　　　任果
　周書卷四十五
　　列傳第三十七
　　儒林
　　　盧誕　　　　　　　盧光
　　　沈重　　　　　　　樊深
　　　熊安生　　　　　　樂遜
　周書卷四十六
　　列傳第三十八
　　孝義
　　　李棠　　　　　　　栁檜
　　　杜叔毗　　　　　　荆可
　　　秦族(弟榮先/)　　　　皇甫遐
　　　張元
　周書卷四十七
　　列傳第三十九
　　藝術
　　　冀儁　　　　　　　蔣昇
　　　姚僧垣(子最/)　　　　黎景熙
　　　趙文深　　　　　　禇該(强練/)　(衛元嵩/)
　周書卷四十八
　　列傳第四十
　　　蕭察(子巋/岑)　(巋子琮/巋子瓛)　(察子嶚/蔡大寶)　(巖寶岌大業/大  弟)
　　　　　(王操敬魏益徳成尹正盈/許孝    甄𤣥    劉)　(薛睴方/岑善)
　　　　　(傅准/王㳬)　(宗如周沈蕭欣/范迪    君游)　(栁洋/袁敞)　(徐岳/)
　周書卷四十九
　　列傳第四十一
　　異域上
　　　髙麗　　　　　　　百濟
　　　蠻　　　　　　　　獠
　　　宕昌　　　　　　　鄧至
　　　白蘭　　　　　　　氐
　　　稽胡　　　　　　　厙莫奚
　周書卷五十
　　列傳第四十二
　　異域下
　　　突厥　　　　　　　吐谷渾
　　　髙昌　　　　　　　鄯善
　　　焉耆　　　　　　　龜兹
　　　于闐　　　　　　　囐噠
　　　粟特　　　　　　　安息
　　　波斯
　　　　(臣/)等謹案後周書五十卷唐令狐徳棻等撰
　　　　唐脩梁陳齊周隋五史本自徳棻𤼵之徳棻
　　　　與岑文本崔仁師專成周書議者謂其書本
　　　　於牛宏宏之為史尤務清言徳棻因之多非
　　　　實録宋仁宗時出太清樓本合史館秘閣本
　　　　又募取夏竦李巽家本下館閣是正其文字
　　　　即今所傳本是也乾隆四十一年五月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
周書本紀八列傳四十二合五十篇唐令狐徳棻請撰
次而詔徳棻與陳叔達庾儉成之仁宗時出太清樓本
合史舘祕閣本又募天下獻書而取夏竦李巽家本下
舘閣是正其文字今既鏤板以傳學官而臣等始預其
是正又序其目錄一篇曰周之六帝當四海分裂之時
形勢劫束毅然有志合天下於一而材足以有為者特
文帝而已文帝召蘇綽於稠人之中始知之未盡也卧
予之言既當其意遂起并晝夜諮諏酬酢知其果可以
斷安危治亂之謀而詘己以聽之考於書唯府兵之設
歛千嵗已散之民而係之於兵庶幾得三代之遺意能
不駭人視聽以就其事而效見於後世文帝嘗患文章
浮薄使綽為大誥以勸而卒能變一時士大夫之制作
然則勢在人上而欲鼓舞其下者奚患不成雖然非文
帝之智内有以得於已而蘇綽之守外不詘於人則未
可必其能然也以彼君臣之相遭非以先王之道而猶
且懇懇以誘之言又况無所待之豪傑可易以畜哉夫
以徳力行仁所以為王霸之異而至於詘己任人則未
始不同然而君能畜臣者天下之至難傳曰取人以身
脩身以道脩道以仁蓋道極於不可知之神而人有其
質推之為天下國家之用者以其粗爾然非致其精於
己則其粗亦不能以為人惟能自愛其身則内不欺其
心内不欺其心則外不蔽於物然後好惡無所作而尚
何有已哉能無已始可以得已而足以揆天下之理知
人之言而邪正無以廋其實尚有患乎論之不一哉於
是賢能任使之盡其方而無所省者以天下之耳目而
小人不能託忠以誣君子又從而為之勸禁則小人忿
欲之心已黜於冥冥之際君子樂以其類進而摩厲其
俗凜然有耻君臣相與謀于上因敝以新法度而令能
者馳騖於下有忠信之守而無傅㑹遷就之患則法度
有怫於民而下不以情赴上者乎蓋虛然後能受天下
之實約然後能操天下之煩垂纓攝袵俯仰廟堂無為
以應萬幾者致其思而已矣夫思之為王者事君臣一
也而君之勢則異焉世獨頌堯舜之無為而安知夫人
主自宜無為而思則不可一日已也書曰思曰睿揚雄
曰於道則勞其不然歟蓋夫法度善矣非以道作其人
則不能為之守而民之多寡物之豐殺法度有視時而
革者必待人而後謀則是可不致其思乎茍未能此而
徒欲法度之革者是豈先王為治之序哉彼區區之周
何足以議徒取其能因一時君臣之致好猶足以見其
效又况慨然行先王之道而得大冇為之勢乎是固不
宜無論也臣燾臣安國臣希昧死謹上
欽定四庫全書
　周書卷一
　　唐　令　狐　德　棻　等　撰
　帝紀第一
　　文帝上
太祖文皇帝姓宇文氏諱泰字黒獺代武川人也其先
出自炎帝神農氏為黄帝所滅子孫遯居朔野有葛烏
菟者雄武多算略鮮卑慕之奉以為主遂總十二部落
世為大人其後曰普回因狩得玉璽三紐有文曰皇帝
璽普回心異之以為天授其俗謂天曰宇謂君曰文因
號宇文國并以為氏焉普回子莫那自陰山南徙始居
遼西是曰獻侯為魏舅生之國九世至侯豆歸為慕容
晃所滅其子陵仕燕拜駙馬都尉封𤣥菟公魏道武將
攻中山陵從慕容寶禦之寶敗陵率甲騎五百歸魏拜
都牧主賜爵安定侯天興初徙豪傑於代都陵隨例遷
武川焉陵生系系生韜並以武略稱韜生肱肱任俠有
氣幹正光末沃野鎮人破六汗拔陵作亂遠近多應之
其偽署王衛可孤徒黨最盛肱乃糺合郷里斬可孤其
衆乃散後避地中山遂陷於鮮于修禮修禮令肱還統
其部衆後為定州軍所破殁於陣武成初追尊曰德皇
帝太祖德皇帝之少子也母曰王氏孕五月夜夢抱子
昇天纔不至而止寤而告德皇帝德皇帝喜曰雖不至
天貴亦極矣生而有黒氣如蓋下覆其身及長身長八
尺方顙廣額美鬚髯髪長委地垂手過膝背有黒子宛
轉若龍盤之形面有紫光人望而敬畏之少有大度不
事家人生業輕財好施以交結賢士大夫少隨德皇帝
在鮮于修禮軍及葛榮殺修禮太祖時年十八榮遂任
以將帥太祖知其無成與諸兄謀欲逃避計未行㑹爾
朱榮擒葛榮定河北太祖隨例遷晉陽榮以太祖兄弟
䧺傑懼或異已遂託以他罪誅太祖第三兄洛生復欲
害太祖太祖自理家冤辭旨慷慨榮感而免之益加敬
待孝昌二年燕州亂太祖始以統軍從榮征之先是北
海王顥奔梁梁人立為魏主令率兵入洛魏孝莊帝出
居河内以避之榮遣賀拔岳討顥仍迎孝莊帝太祖與
岳有舊乃以别將從岳及孝莊帝反正以功封寧都子
邑三百戸遷鎮遠將軍步兵校尉万俟醜奴作亂關右
孝莊帝遣爾朱天光及岳等討之太祖遂從岳入關先
鋒破偽行䑓尉遲菩薩等及平醜奴定隴右太祖功居
多遷征西將軍金紫光祿大夫増邑三百戸加直閣將
軍行原州事時關隴寇亂百姓凋殘太祖撫以恩信民
皆悅服咸喜曰早値宇文使君吾等豈從逆亂太祖嘗
從數騎於野忽聞簫鼔之音以問從人皆云莫之聞也
普泰二年爾朱天光東拒齊神武留弟顯夀鎮長安秦
州刺史侯莫陳悅為天光所召將軍衆東下岳知天光
必敗欲留悅共圖顯夀而計無所出太祖謂岳曰今天
光尚邇悅未有二心若以此事告之恐其驚懼然悦雖
為主將不能制物若先說其衆必人有留心進失爾朱
之期退恐人情變動乘此説悅事無不遂岳大喜即令
太祖入悦軍説之悦遂不行乃相率襲長安令太祖輕
騎為前鋒太祖䇿顯夀怯懦聞諸軍將至必當東走恐
其遠遁乃倍道兼行顯夀果已東走追至華山擒之太
昌元年岳為關西大行臺以太祖為左丞領岳府司馬
加散騎常侍事無巨細皆委決焉齊神武既破爾朱遂
專朝政太祖請往觀之既至并州齊神武問岳軍事太
祖口對䧺辯齊神武以為非常人欲留之太祖跪陳忠
款乃得反命遂星言就道齊神武果遣追之至關不及
太祖還謂岳曰髙歡非人臣也逆謀所以未發者憚公
兄弟耳然凡欲立大功匡社稷未有不因地勢總英雄
而能克成者也侯莫陳悦本實庸材遭逄際㑹遂叨任
委既無憂國之心亦不為髙歡所忌但為之備圖之不
難今費也頭控弦之騎不下一萬夏州刺史斛拔彌俄
突勝兵之士三千餘人及靈州刺史曹泥並恃其僻遠
常懷異望河西流民紇豆陵伊利等戸口富實未奉朝
風今若移軍近隴扼其要害示之以威服之以徳即可
收其士馬以實吾軍西輯氐羌北撫沙塞還軍長安匡
輔魏室此桓文舉也岳大悅復遣太祖詣闕請事密陳
其狀魏帝深納之加太祖武衛將軍還令報岳岳遂引
軍西次平凉謀於其衆曰夏州鄰接寇賊須加綏撫安
得良刺史以鎮之衆皆曰宇文左丞即其人也岳曰左
丞吾之左右手也如何可廢沈吟累日乃從衆議於是
表太祖為使持節武衛將軍夏州刺史太祖至州伊利
望風款附而曹泥猶通使於齊神武魏永熙三年春正
月岳欲討曹泥遣都督趙貴至夏州與太祖計事太祖
曰曹泥孤城阻遠未足為憂侯莫陳悦怙衆密邇貪而
無信必將為患願早圖之岳不聽遂與悦俱討泥二月
至於河曲岳果為悦所害其士衆散還平凉唯大都督
趙貴率部曲收岳屍還營於是三軍未有所屬諸將以
都督寇洛年最長相與推洛以總兵事洛素無雄略威
令不行乃謂諸將曰洛智能本闕不宜統御近者廹於
羣議推相攝領今請避位更擇賢材於是趙貴言於衆
曰元帥忠公盡節暴於朝野勲業未就奄罹凶酷豈唯
國喪良宰固亦衆無所依必欲紏合同盟復讐雪恥須
擇賢者總統諸軍舉非其人則大事難集雖欲立忠建
義其可得乎竊觀宇文夏州英恣不世雄謨冠時遠邇
歸心士卒用命加以法令齊肅賞罰嚴明真足恃也今
若告喪必來赴難因而奉之則大事集矣諸將皆稱善
乃命赫連逹馳至夏州告太祖曰侯莫陳悦不顧盟誓
棄恩背德賊害忠良羣情憤惋控告無所公昔居管轄
恩信著聞今無小無大咸願推奉衆之思公引日成嵗
願勿稽留以慰衆望也太祖將赴之夏州吏民咸泣請
曰聞悦今在永洛去平凉不遠若已有賀抜公之衆則
圗之實難願且停留以觀其變太祖曰悦既害元帥自
應乘勢直據平涼而反趦趄屯兵永洛吾知其無能為
也且難得易失者時也不俟終日者幾也今不早赴將
恐衆心自離都督彌姐元進規欲應悦密圖太祖事發
斬之太祖乃率帳下輕騎馳赴平涼時齊神武遣長史
侯景招引岳衆太祖至安定遇之謂景曰賀拔公雖死
宇文㤗尚存卿何為也景失色對曰我猶箭耳隨人所
射安能自裁景於此即還太祖至平涼哭岳甚慟將士
且悲且喜曰宇文公至無所憂矣於時魏孝武帝將圗
齊神武聞岳被害遣武衞將軍元毗宣㫖慰勞追岳軍
還洛陽毗到平涼㑹諸將已推太祖侯莫陳悦亦被勅
追還悦既附齊神武不肯應召太祖謂諸將曰侯莫陳
悦枉害忠良復不應詔命此國之大賊豈可容之乃命
諸軍戒嚴將以討悦及元毗還太祖表於魏帝曰臣前
以故關西大都督臣岳竭誠奉國横罹非命三軍喪氣
朝野痛惜都督寇洛等銜冤茹慼志雪讐恥以臣昔同
幕府苦賜要結臣便以今月十四日輕來赴軍當發之
時已有别表既為衆情所逼權掌兵事詔召岳軍入京
此乃為國良䇿但髙歡之衆已至河東侯莫陳悦猶在
永洛况此軍士多是關西之人皆戀鄉邑不願東下今
逼以上命悉令赴關悦躡其後歡邀其前首尾受敵其
勢危矣臣殞身王事誠所甘心恐敗國殄人所損更大
乞少停緩更思後圗徐事誘導漸就東引太祖志在討
悦而未測朝㫖且兵衆未集假此為詞因與元毗及諸
將刑牲盟誓同奨王室初賀拔岳營於河曲有軍吏獨
行忽見一老翁鬚眉皓素謂之曰賀拔岳雖復據有此
衆然終無所成當有一宇文家從東北來後必大盛言
訖不見此吏恒與所親言之至是方驗魏帝詔太祖曰
賀拔岳既殞士衆未有所歸卿可為大都督即相統領
知欲漸就東下良不可言今亦徴侯莫陳悦士馬入京
若其不來朕當親自致罰宜體此意不過淹留太祖又
表曰侯莫陳悦違天逆理酷害良臣自以專戮罪重不
恭詔命阻兵永洛彊梁秦隴臣以大宥既班忍抑私憾
頻問悦及都督可朱渾元等歸闕早晚而悦並維縶使
人不聽反報觀其指趣勢必異圗臣正為此未敢自抜
兼順衆情乞少停緩太祖乃與悦書責之曰頃者正光
之末天下沸騰塵飛河朔霧塞荆沔故將軍賀拔公攘
𬒮勃起志寧㝢縣授戈南指拯皇靈於已墜擁旄西邁
濟百姓於淪胥西顧無憂繄公是頼勲茂賞隆遂征關
右此乃行路所知不藉一二談也君實名微行薄本無
遠量故將軍降遷髙之志篤彚征之理乃申啓朝廷薦
君為隴右行臺朝議以君功名闕然未之許也遂頻煩
請謁至於再三天子難違上將便相聽許是亦遐邇共
知不復煩之翰墨縱使木石為心猶當知感况在生靈
安能無愧加以王室多故髙氏專權主上虚心寄隆晉
鄭君復與故將軍同受密旨屢結盟約期於畢力共匡
時難而貎恭心狠妬勝嫉賢口血未乾匕首已發協黨
國賊共危本朝孤恩負誓有靦面目豈不上畏於天下
慚於地吾以弱才猥當藩牧䝉朝廷拔擢之恩荷故將
軍國士之遇聞問之日魂守驚馳便陳啓天朝暫來奔
赴衆情所推遂當戎重比有敕㫖召吾還闕亦有别詔
令君入朝雖操行無聞而年齒已宿今日進退唯君是
視君若督率所部自山隴東邁吾亦總勒師徒北道還
闕共追廉藺之迹同慕寇賈之風如其首䑕両端不時
奉詔專戮違旨國有常刑枕戈坐甲指日相見幸圖利
害無貽噬臍悦既懼太祖謀已詐為詔書與秦州刺史
万俟普撥令與悦為黨援普撥疑之封詔以呈太祖太
祖表之曰臣自奉詔總平涼之師責重憂深不遑啓處
訓兵秣馬唯思竭力前以人戀本土侯莫陳悦窺窬進
退量度且宜住此今若召悦授以内官臣列斾東轅匪
朝伊夕朝廷若以悦堪為邊扞乞處以𤓰涼一藩不然
則終致猜虞於事無益初原州刺史史歸為岳所親任
河曲之變反為悦守悦遣其黨王伯和成次安將兵二
千人助歸鎮原州太祖遣都督侯莫陳崇率輕騎一千
襲歸擒之并𫉬次安伯和等送於平涼太祖表崇行原
州事万俟普撥又遣其將叱干保洛領二千騎來從軍
三月太祖進軍至原州衆軍悉集諭以討悦之意士卒
莫不懐憤太祖乃表曰臣聞誓死酬恩覆宗報主人倫
所急赴蹈如歸自大都督臣岳殁後臣頻奉詔還闕秣
馬戒途志不俟旦直以督將已下咸稱賀拔公視我如
子今讐恥未報亦何面目以處世間若得一雪冤酷萬
死無恨且悦外附彊臣内違朝㫖臣今上思逐惡之志
下遂節士之心冀仗天威為國除害小違大順實在兹
辰克定之後伏待斧鉞夏四月引兵上隴留兄子導為
都督鎮原州太祖軍令嚴肅秋毫無犯百姓大悦識者
知其有成軍出木峽關大雨雪平地二尺太祖知悦怯
而多猜乃倍道兼行出其不意悦果疑其左右有異志
者左右亦不安衆遂離貳聞大軍且至退保略陽留一
萬餘人據守永洛太祖至永洛命圍之城降太祖即率
輕騎數百趣略陽以臨悦軍悦大懼乃召其部將議之
皆曰此鋒不可當勸悦退保上邽以避之時南秦州刺
史李弼亦在悦軍乃間道遣使請為内應其夜悦出軍
軍中自驚潰將卒或相率來降太祖縱兵奮撃大破之
虜獲萬餘人馬八千匹悦與其子弟及麾下數十騎遁
走太祖曰悦本與曹泥應接不過走向靈州乃令原州
都督導邀其前都督賀拔潁等追其後導至牽屯山追
及悦斬之太祖入上邽收悦府庫財物山積皆以賞士
卒毫釐無所取左右竊一銀鏤甕以歸太祖知而罪之
即剖賜將士衆大悦時凉州刺史李叔仁為其民所執
舉州騷擾宕昌羌梁企定引吐谷渾寇金城渭州及南
秦州氐羌連結所在蜂起南岐至於𤓰鄯跨州據郡者
不可勝數太祖乃令李弼鎮原州夏州刺史拔也惡蚝
鎮南秦州渭州刺史可朱渾元還鎮渭州衛將軍趙貴
行秦州事徴豳涇東秦岐四州粟以給軍齊神武聞秦
隴克㨗乃遣使於太祖甘言厚禮深相倚結太祖拒而
不納時齊神武已有異志故魏帝深仗太祖乃徴二千
騎鎮東雍州助為聲援仍令太祖稍引軍而東太祖乃
遣大都督梁禦率步騎五千鎮河渭合口為圗河東之
計太祖之討悦也悦遣使請援於齊神武神武使其都
督韓軌將兵一萬據蒲坂而雍州刺史賈顯送船與軌
請軌兵入關太祖因梁禦之東乃逼召顯赴軍禦遂入
雍州魏帝遣著作郎姚幼瑜持節勞軍進太祖侍中驃
騎大將軍開府儀同三司關西大都督略陽縣公承制
封拜使持節如故於是以寇洛為涇州刺史李弼為秦
州刺史前略陽郡守張獻為南岐州刺史盧待伯拒代
遣輕騎襲擒之待伯自殺時魏帝方圗齊神武又遣徴
兵太祖乃令前秦州刺史駱超為大都督率輕騎一千
赴洛進授太祖兼尚書僕射關西大行臺餘官封如故
太祖乃傳檄方鎮曰盖聞陰陽遞用盛衰相襲茍當百
六無間三五皇帝創厯陶鑄蒼生保安四海仁育萬物
運距孝昌屯沴屢起隴兾騷動燕河狼顧雖靈命重啓
蕩定有期而乘釁之徒因生羽翼賊臣髙歡器識庸下
出自輿皂罕聞禮義直以一介鷹犬効力戎行靦冐恩
私遂階榮寵不能竭誠盡節專挾姦回乃勸爾朱榮行
兹簒逆及榮以專政伏誅世隆以凶黨外叛歡苦相敦
勉令取京師又勸吐萬兒復為弑虐暫立建明以令天
下假推普泰欲竊威權並歸廢斥俱見酷害於是稱兵
河北假討爾朱亟通表奏云取讒賊既行廢黜遂將簒
弑以人望未改恐鼎鑊交及乃求宗室權允人心天方
與魏必將有主翊戴聖明誠非歡力而歡阻兵安忍自
以為功廣布腹心跨州連郡端揆禁闥莫非親黨皆行
貪虐窫窳生人而舊將名臣正人直士横生瘡痏動挂
網羅故武衛將軍伊琳清貞剛毅禁旅攸屬直閣將軍
鮮于康仁忠亮驍傑爪牙斯在歡收而戮之曽无聞奏
司空髙乾是其黨與每相影響謀危社稷但以姦志未
從恐先洩漏乃密白朝廷使殺髙乾方哭對其弟稱天
子横戮孫騰任祥歡之心膂並使入居樞近伺國閒隟
知歡逆謀將發相繼逃歸歡益加撫待亦無陳白然歡
入洛之始本有姦謀令親人蔡儶作牧河濟厚相恩贍
以為東道主人故關西大都督清水公賀拔岳勲德隆
重興亡攸寄歡好亂樂禍深相忌毒乃與侯莫陳悦陰
圖陷害幕府以受律專征便即討戮歡知逆状已露稍
懷旅距遂遣蔡儶拒代令竇泰佐之又遣侯景等云向
白馬輔世珍等徑趣石濟髙隆之疋婁昭等屯據壼關
韓軌之徒擁衆蒲坂於是上書天子數論得失訾毁乘
輿威侮朝廷藉此微庸兾兹大寳谿壑可盈禍心不測
或言徑赴荆楚開疆於外或言分詣伊洛取彼讒人或
言欲來入關與幕府决戰今聖明御運天下清夷百寮
師師四隩來暨人盡忠良誰為君側而歡威福自己生
是亂階緝構南箕指鹿為馬包蔵凶逆伺我神器是而
可忍孰不可容幕府折衝宇宙親當受脤鋭師百萬彀
騎千羣裹糧坐甲唯敵是俟義之所在糜軀匪恡况頻
有詔書班告天下稱歡逆亂徴兵致伐今便分命將帥
應機進討或趣其要害或襲其窟宅電繞蛇撃霧合星
羅而歡違負天地毒𬒳人鬼乘此掃蕩易同俯拾歡若
渡河稍逼宗廟則分命諸將直取并州幕府躬自東轅
電赴伊洛若固其巢穴未敢發動亦命羣帥百道俱前
轘裂賊臣以謝天下其州鎭郡縣率土人黎或州鄉冠
冕或勲庸世濟並宜捨逆歸順立效軍門封賞之科已
有别格凡百君子可不勉歟太祖謂諸將曰髙歡雖智
不足而詐有餘今聲言欲西其意在入洛吾欲令寇洛
率馬步萬餘自涇州東引王羆率甲士一萬先據華州
歡若西來王羆足得抗拒如其入洛寇洛即襲汾晉吾
便速駕直赴京邑使其進有内顧之憂退有被躡之勢
一舉大定此為上䇿衆咸稱善秋七月太祖帥衆發自
髙平前軍至於𢎞農而齊神武稍逼京邑魏帝親總六
軍屯於河橋令左衛元斌之領軍斛斯椿鎮武牢遣使
告太祖太祖謂左右曰髙歡數日行八九百里曉兵者
所忌正須乘便擊之而主上以萬乘之重不能决戰方
緣津據守且長河萬里扞禦為難若一處得度大事去
矣即以大都督趙貴為别道行臺自蒲坂濟趣并州遣
大都督李賢將精騎一千赴洛陽㑹斌之與斛斯椿爭
權不協斌之遂棄椿還紿帝云高歡兵至七月丁未帝
遂從洛陽率輕騎入關太祖備儀衛奉迎謁見東陽驛
太祖免冠泣涕謝曰臣不能式遏寇虐遂使乘輿遷幸
請拘司敗以正刑書帝曰公之忠節曝於朝野朕以不
德負乘致寇今日相見深用厚顔責在朕躬無勞謝也
乃奉帝都長安披草萊立朝廷軍國之政咸取太祖决
焉仍加授大將軍雍州刺史兼尚書令進封略陽郡公
别置二尚書隨機處分解尚書僕射餘如故太祖固讓
詔敦諭乃受初魏帝在洛陽許以馮翊長公主配太祖
未及結納而帝西遷至是詔太祖尚之拜駙馬都尉八
月齊神武襲陷潼關侵華陰太祖率諸軍屯霸上以待
之齊神武留其將薛瑾守關而退太祖乃進軍討瑾虜
其卒七千還長安進位丞相冬十月齊神武推魏清河
王亶子善見為主徙都於鄴是為東魏十一月遣儀同
李虎與李弼趙貴等討曹泥於靈州虎引河灌之明年
泥降遷其豪帥于咸陽閏十二月魏孝武帝崩太祖與
羣公定䇿尊立魏南陽王寶炬為嗣是為文皇帝
　
　周書卷一
　周書卷一考證
文帝紀上其偽署王衞可孤○北史作衞可瓌通鑑作
　衞可孤考異云從周書也
雍州刺史賈顯○通鑑作賈顯度下文乃逼召顯赴軍
　通鑑作乃逼顯度赴軍
高隆之疋婁昭等○疋北史作及
王羆率甲士一萬○下文云王羆足相抗拒監本俱作
　王羅(臣文淳/)按王羆本傳云屬太祖徴兵為勤王之
　舉請前驅効命遂為大都督鎮華州正與此合今改
　正
齊神武留其將薛瑾守關而退○薛瑾通鑑作薛瑜
遣儀同李虎與李弼趙貴等討曹泥於靈州○虎北史
　作諱(臣文淳/)按李虎唐髙祖諱也唐人諱虎字皆作
　武或作獸令狐德棻等作史不應直書李虎盖後人
　刋刻時妄改又髙祖父李昞故南北八書凡丙字皆
　作景字太宗諱世民凡世字皆作代字民字皆作人
　字此書間有存其舊者然已改十之七八矣大約八
　書惟南北史多存其舊他若晉書太宗自撰而景子
　景寅之類俱無一存者其為後人妄改者多矣
　
　
　
　
　
　
　
　
　
　
　
　
　周書卷一考證
欽定四庫全書
　周書卷二
　　唐　令　狐　德　棻　等　撰
　帝紀第二
　　文帝下
魏大綂元年春正月己酉進太祖督中外諸軍事錄尚
書事大行臺改封安定郡王太祖固讓王及錄尚書事
魏帝許之乃改封安定郡公東魏遣其將司馬子如寇
潼關太祖軍霸上子如乃囬軍自蒲津寇華州刺史王
羆擊走之三月太祖以戎役屢興民吏勞弊乃命所司
斟酌今古叅考變通可以益國利民便時適治者為二
十四條新制奏魏帝行之
二年春三月東魏襲䧟夏州留其將張瓊許和守之夏
五月秦州刺史建中王万俟普撥率所部叛入東魏太
祖勒輕騎追之至河北千餘里不及而還
三年春正月東魏寇龍門屯軍蒲坂造三道浮橋度河
又遣其將竇泰趣潼關髙敖曹圍洛州太祖出軍廣陽
召諸將曰賊今犄吾三面又造橋於河示欲必渡是欲
綴吾軍使竇泰得西入耳久與相持其計得行非良䇿
也且歡起兵以來泰每為先驅其下多鋭卒屢勝而驕
今出其不意襲之必克克泰則歡不戰而自走矣諸將
咸曰賊在近捨而遠襲事若蹉跌悔無及也太祖曰歡
前再襲潼關吾軍不過霸上今者大兵來未出郊賊顧
謂吾但自守耳無遠鬭意又狃於得志有輕我之心乘
此擊之何往不克賊雖造橋不能徑渡此五日中吾取
竇泰必矣公等勿疑庚戍太祖率騎六千還長安聲言
欲保隴右辛亥謁帝而潛出軍癸丑旦至小關竇泰卒
聞軍至惶懼依山為陣未及成列太祖縱兵撃破之盡
俘其衆萬餘人斬泰傳首長安髙敖曹適陷洛州執刺
史泉企聞泰之殁焚輜重棄城走齊神武亦撤橋而退
企子元禮尋復洛州斬東魏刺史杜宻太祖還軍長安
六月遣儀同于謹取楊氏壁太祖請罷行臺帝復申前
命太祖受錄尚書事餘固讓乃止秋七月徴兵㑹咸陽
八月丁丑太祖率李弼獨孤信梁禦趙貴于謹若干惠
怡峯劉亮王悳侯莫陳崇李遠逹奚武等十二將東伐
至潼關太祖乃誓於師曰與爾有衆奉天威誅暴亂惟
爾士整爾甲兵戒爾戎事無貪財以輕敵無暴民以作
威用命則有賞不用命則有戮爾衆士其勉之遣于謹
居軍前狥地至槃豆東魏將髙叔禮守柵不下謹急攻
之乃降𫉬其戍卒一千送叔禮於長安戊子至𢎞農東
魏將髙干陜州刺史李徽伯拒守於時連雨太祖乃命
諸軍冐雨攻之庚寅城潰斬徽伯虜其戰士八千髙干
走渡河令賀拔勝追擒之並送長安於是宜陽邵郡皆
來歸附先是河南豪傑多聚兵應東魏至是各率所部
來降齊神武懼率衆十萬出壺口趨蒲坂將自后土濟
又遣其將髙敖曹以三萬人出河南是嵗關中饑太祖
既平𢎞農因館榖五十餘日時戰士不滿萬人聞齊神
武將度乃引軍入關齊神武遂度河逼華州刺史王羆
嚴守知不可攻乃渉洛軍於許原西太祖據渭南徴諸
州兵皆㑹乃召諸將謂之曰髙歡越山度河遠來至此
天亡之時也吾欲擊之何如諸將咸以衆寡不敵請待
歡更西以觀其勢太祖曰歡若得至咸陽人情轉騷擾
今及其新至便可擊之即造浮橋於渭令軍人齎三日
糧輕騎度渭輜重自渭南夾渭而西冬十月壬辰至沙
苑距齊神武軍六十餘里齊神武聞太祖至引軍來㑹
癸巳旦候騎告齊神武軍且至太祖召諸將謀之李弼
曰彼衆我寡不可平地置陣此東十里有渭曲可先據
以待之遂進軍至渭曲背水東西為陣李弼為右拒趙
貴為左拒命將士皆偃戈於葭蘆中聞鼓聲而起申時
齊神武至望太祖軍少競馳而進不為行列總萃於左
軍兵將交太祖鳴鼔士皆奮起于謹等六軍與之合戰
李弼等率鐵騎横擊之絶其軍為二隊大破之斬六千
餘級臨陣降者二萬餘人齊神武夜遁追至河上復大
克獲前後虜其卒七萬留其甲士二萬餘迷縱歸收其
輜重兵甲獻俘長安還軍渭南於是所徴諸州兵始至
乃於戰所准當時兵士人種樹一株以旌武功進太祖
柱國大將軍増邑并前五千戸李弼等十二將亦進爵
増邑并其下將士賞各有差遣左僕射馮翊王元季海
為行臺與開府獨孤信率步騎二萬向洛陽洛州刺史
李顯趨荆州賀拔勝李弼渡河圍蒲坂牙門將髙子信
開門納勝軍東魏將薛崇禮棄城走勝等追獲之太祖
進軍蒲坂略定汾絳於是許和殺張瓊以夏州降初太
祖自𢎞農入關後東魏將髙敖曹圍𢎞農聞其軍敗退
守洛陽獨孤信至新安敖曹復走度河信遂入洛陽東
魏潁川長史賀若綂與密縣人張儉執刺史田迅舉城
降滎陽鄭榮業鄭偉等攻梁州擒其刺史鹿永吉清河
人崔彦穆檀琛攻滎陽擒其郡守蘇定皆來附自梁陳
已西將吏降者相屬於是東魏將堯雄趙育是云寶出
潁川欲復降地太祖遣儀同宇文貴梁遷等逆擊大破
之趙育來降東魏復遣將任祥率河南兵與雄合儀同
怡峯與貴遷等復撃破之又遣都督韋孝寛取豫州是
云寶殺其東揚州刺史那椿以州來附
四年春三月太祖率諸將入朝禮畢還華州七月東魏
遣其將侯景厙狄干髙敖曹元軌可朱渾元莫多婁貸
文等圍獨孤信於洛陽齊神武繼其後先是魏帝將幸
洛陽拜園陵㑹信被圍詔太祖率軍救信魏帝亦東八
月庚寅太祖至榖城莫多婁貸文可朱渾元來逆臨陣
斬貸文元單騎遁免迷虜其衆送𢎞農遂進軍瀍東是
夕魏帝幸太祖營於是景等夜解圍去及旦太祖率輕
騎追之至於河上景等北據河橋南屬邙山為陣與諸
軍合戰太祖馬中流矢驚逸遂失所之因此軍中擾亂
都督李穆下馬授太祖軍以復振於是大㨗斬髙敖曹
及其儀同李猛西兖州刺史宋顯等虜其甲士一萬五
千赴河死者以萬數是日置陣既大首尾懸遠從旦至
未戰數十合氛霧四塞莫能相知獨孤信李遠居右趙
貴怡峯居左戰並不利又未知魏帝及太祖所在皆棄
其卒先歸開府李虎念賢等為後軍遇信等退即與俱
還由是乃班師洛陽亦失守大軍至𢎞農守將皆已棄
城西走所虜降卒在𢎞農者因相與閉門拒守進攻拔
之誅其魁首數百人大軍之東伐也關中留守兵少而
前後所虜東魏士卒皆散在民間乃謀為亂及李虎等
至長安計無所出乃與公卿輔魏太子出次渭北關中
大震恐百姓相剽劫於是沙苑所俘軍人趙青雀雍州
民于伏德等遂反青雀據長安子城伏德保咸陽與太
守慕容思慶各收降卒以拒還師長安大城民皆相率
拒青雀每日接戰魏帝留止閿鄉遣太祖討之長安父
老見太祖至悲且喜曰不意今日復得見公士女咸相
賀華州刺史導率軍襲咸陽斬思慶擒伏徳南度渭與
太祖㑹攻青雀破之太傅梁景睿先以疾留長安遂與
青雀通謀至是亦伏誅關中於是乃定魏帝還長安太
祖復屯華州冬十一月東魏將侯景攻陷廣州十二月
是云寶襲洛陽東魏將王元軌棄城走都督趙剛襲廣
州拔之自襄廣以西城鎮復内屬
五年冬大閲於華陰
六年春東魏將侯景出三鵶將侵荆州太祖遣開府李
弼獨孤信各率騎五千出武關景乃退還夏茹茹度河
至夏州太祖召諸軍屯沙苑以備之
七年春三月稽胡帥夏州刺史劉平伏據上郡叛遣開
府于謹討平之冬十一月太祖奏行十二條制恐百官
不勉於職事又下令申明之
八月夏四月大㑹諸軍於馬牧冬十月齊神武侵汾絳
圍玉壁太祖出軍蒲坂將撃之軍至皂莢齊神武退太
祖度汾追之遂遁去十二月魏帝狩於華隂大饗將士
太祖率諸將朝於行在所
九年春東魏北豫州刺史髙仲宻舉州來附太祖帥師
迎之令開府李遠為前軍至洛陽遣開府于謹攻栢谷
塢拔之三月齊神武至河北太祖還軍瀍上以引之齊
神武果度河據邙山為陣不進者數日太祖留輜重於
瀍曲士皆銜枚夜登邙山未明撃之齊神武單騎為賀
拔勝所逐僅而獲免太祖率右軍若干惠等大破齊神
武軍迷虜其步卒趙貴等五將軍居左戰不利齊神武
軍復合太祖又不利夜乃引還既入關屯渭上齊神武
進至陜開府逹奚武等率軍禦之乃退太祖以邙山之
戰諸將失律上表請自貶魏帝報曰公膺期作宰義髙
匡合仗鉞專征舉無遺算朕所以垂拱九載實資元輔
之力俾九服寧謐誠賴翊贊之功今大寇未殄而以諸
將失律便欲自貶深虧體國之誠宜抑此謙光恤予一
人於是廣募關隴豪右以増軍旅冬十月大閱於櫟陽
還屯華州
十年夏五月太祖入朝秋七月魏帝以太祖前後所上
二十四條及十二條新制定為中興永式乃命尚書蘇
綽更損益之總為五卷班於天下於是搜簡賢才以為
牧守令長皆依新制而遣焉數年之間百姓便之冬十
月大閱於白水
十一年春三月令曰古之帝王所以外建諸侯内立百
官者非欲富貴其身而尊榮之盖以天下至廣非一人
所能獨治是以博訪賢才助已為治若其知賢也則以
禮命之其人聞命之日則慘然曰凡受人之事任人之
勞何捨已而從人又自勉曰天生儁士所以利時彼人
主者欲與我為治安可茍辭於是降心而受命及居官
也則晝不甘食夜不甘寢思所以上匡人主下安百姓
不遑恤其私而憂其家故妻子或有饑寒之弊而不顧
也於是人主賜之以俸祿尊之以軒冕而不以為惠也
賢臣受之亦不以為德也位不虚加祿不妄賜為人君
者誠能以此道授官為人臣者誠能以此情受位則天
下之大可不言而治矣昔堯舜之為君稷契之為臣用
此道也及後世衰微此道遂廢乃以官職為私恩爵祿
為榮惠人君之命官也親則授之愛則任之人臣之受
位也可以尊身而潤屋者則迃道而求之損身而利物
者則巧言而辭之於是至公之道沒而姦詐之萌生天
下不治正為此矣今聖主中興思去澆偽諸在朝之士
當念職事之艱難負闕之招累夙夜兢兢如臨深履薄
才堪者則審已而當之不堪者則收短而避之使天官
不妄加王爵不妄受則淳素之風庶㡬可反冬十月大
閱於白水遂西狩岐陽
十二年春凉州刺史宇文仲和據州反𤓰州民張保害
刺史成慶以州應仲和太祖遣開府獨孤信討之東魏
遣其將侯景侵襄州太祖遣開府若干惠率輕騎撃之
至穰景遁去夏五月獨孤信平涼州擒仲和遷其民六
千餘家於長安𤓰州都督令狐延起義誅張保𤓰州平
七月太祖大㑹諸軍於咸陽九月齊神武圍玊壁大都
督韋孝寛力戰拒守齊神武攻圍六旬不能下其士卒
死者什二三㑹齊神武有疾燒營而退
十三年春正月茹茹寇髙平至於方城是月齊神武薨
其子澄嗣是為文襄帝與其河南大行臺侯景有隙景
不自安遣使請舉河南六州來附齊文襄遣其將韓軌
厙狄千等圍景於潁川三月太祖遣開府李弼率軍援
之軌等遁去景請留收輯河南遂徙鎮豫州於是遣開
府王思政據潁川弼引軍還秋七月侯景密圖附梁太
祖知其謀悉追還前後所配景將士景懼遂叛冬太祖
奉魏帝西狩於岐陽
十四年春魏帝詔封太祖長子毓為寧都郡公食邑三
千戸初太祖以平元顥納孝莊帝之功封寧都縣子至
是改縣為郡而以封毓用彰勤王之始也夏五月進授
太祖太師太祖奉魏太子廵撫西境自新平出安定登
隴刻石紀事下安陽至原州厯北長城大狩將東趣五
原至蒲川聞魏帝不豫遂還既至帝疾已愈於是還華
州是嵗東魏遣其將髙岳慕容紹宗劉豐生等率衆十
餘萬圍王思政於潁川
十五年春太祖遣大將軍趙貴帥軍至穰兼督東南諸
州兵以援思政髙岳起堰引洧水以灌城自潁川以北
皆為陂澤救兵不得至夏六月潁川陷初侯景自豫州
附梁後遂度江圍建業梁司州刺史柳仲禮以本朝有
難帥兵援之梁竟陵郡守孫暠舉郡來附太祖使大都
督符貴往鎮之及景克建業仲禮還司州率衆來寇暠
以郡叛太祖大怒冬十一月遣開府楊忠率兵與行臺
僕射長孫儉討之攻克隨郡忠進圍仲禮長史馬岫於
安陸是嵗盗殺齊文㐮於鄴其弟洋討賊擒之仍嗣其
事是為文宣帝
十六年春正月栁仲禮率衆來援安陸楊忠逆擊於漴
頭大破之擒仲禮悉虜其衆馬岫以城降三月魏帝封
太祖第二子震為武邑公邑二千戸先是梁雍州刺史
岳陽王察與其叔父荆州刺史湘東王繹不睦乃稱蕃
來附遣其世子嶚為質及楊忠擒仲禮繹懼復遣其子
方平來朝夏五月齊文宣廢其主元善見而自立秋七
月太祖率諸軍東伐拜章武公導為大將軍總督留守
諸軍事屯涇北以鎮關中九月丁巳軍出長安時連雨
自秋及冬諸軍馬驢多死遂於𢎞農北造橋濟河自蒲
坂還於是河南自洛陽河北自平陽以東遂入於齊矣
十七年春三月魏文帝崩皇太子嗣位太祖以冢宰總
百揆梁邵陵王蕭綸侵安陸大將軍楊忠討擒之冬十
月太祖遣大將軍王䧺出子午伐上津魏興大將軍逹
奚武出散關伐南鄭
魏廢帝元年春王雄平上津魏興以其地置東梁州夏
四月逹奚武圍南鄭月餘梁州刺史宜豐侯蕭循以州
降武執循還長安秋八月東梁州民叛率衆圍州城太
祖復遣王䧺討之侯景之克建業也還奉梁武帝為主
居數旬梁武以憤恚薨景又立其子綱尋而廢綱自立
嵗餘綱弟繹討景擒之遣其舍人魏彦來告仍嗣位於
江陵是為元帝
二年春魏帝詔太祖去丞相大行臺為都督中外諸軍
事二月東梁州平遷其豪帥於雍州三月太祖遣大將
軍魏安公尉遲迥率衆伐梁武陵王蕭紀於蜀夏四月
太祖勒鋭騎三萬西踰隴度金城河至姑臧吐谷渾震
懼遣使獻其方物五月蕭紀潼州刺史楊乾運以州降
引迥軍向成都秋七月太祖自姑臧至於長安八月克
成都劍南平冬十一月尚書元烈謀作亂事發伏誅
三年春正月始作九命之典以敘内外官爵以第一品
為九命第九品為一命改流外品為九秩亦以九為上
又改置州郡及縣改東雍為華州北雍為宜州南雍為
蔡州華州為同州北華為鄜州東秦為隴州南秦為成
州北秦為交州東荆為淮州南荆為昌州東夏為延州
南夏為長州東梁為金州南梁為隆州北梁為静州陽
都為汾州南汾為勲州汾州為丹州南豳為寧州南岐
為鳯州南洛為上州南廣為淯州南襄為湖州西凉為
甘州西郢為鴻州西益為利州東巴為集州北應為輔
州恒州為均州沙州為深州寧州為麓州義州為巖州
新州為温州江州為沔州西安為鹽州安州為始州并
州為隨州肆州為塘州兾州為順州淮州為純州揚州
為潁州司州為憲州南平為昇州南郢為歸州青州為
眉州凡改州四十六置州一改郡一百六改縣二百三
十自元烈誅魏帝有怨言魏淮安王育廣平王贊等埀
泣諫之帝不聽於是太祖與公卿定議廢帝尊立齊王
廓是為恭帝
魏恭帝元年夏四月帝大饗羣臣魏史柳虬執簡書於
朝曰廢帝文皇帝之嗣子年七嵗文皇帝託於安定公
曰是子才由於公不才亦由於公宜勉之公既受兹重
寄居元輔之任又納女為皇后遂不能訓誨有成致令
廢黜負文皇帝付屬之意此咎非安定公而誰太祖乃
令太常盧辯作誥諭公卿曰嗚呼我羣后暨衆士維文
皇帝以襁褓之嗣託於予訓之誨之庶厥有成而予罔
能革變厥心庸暨乎廢墜我文皇帝之志嗚呼兹咎予
其焉避予實知之矧爾衆人之心哉惟予之顔豈惟今
厚將恐來世以予為口實乙亥詔封太祖子邕為輔城
公憲為安城公邑各二千户茹茹乙㫋逹官寇廣武五
月遣柱國趙貴追擊之斬首數千級収其輜重而還秋
七月太祖西狩至於原州梁元帝遣使請據舊圗以定
疆界又連結於齊言辭悖慢太祖曰古人有言天之所
棄誰能興之其蕭繹之謂乎冬十月壬戍遣柱國于謹
中山公䕶大將軍楊忠韋孝寛等步騎五萬討之十一
月癸未師濟於漢中山公䕶與楊忠率鋭騎先屯其城
下據江津以備其逸丙申謹至江陵列營圍守辛亥進
攻城其日克之擒梁元帝殺之并虜其百官及士民以
歸沒為奴婢者十餘萬其免者二百餘家立蕭詧為梁
主居江陵為魏附庸梁將王僧辯陳霸先於丹陽立梁
元帝第九子方智為主魏氏之初綂國三十六大姓九
十九後多絶滅至是以諸將功髙者為三十六國後次
功者為九十九姓後所統軍人亦改從其姓
二年梁廣州刺史王琳寇邊冬十一月遣大將軍豆盧
寧帥師討之
三年春正月丁丑初行周禮建六官以太祖為太師大
冢宰柱國李弼為太傅大司徒趙貴為太保大宗伯獨
孤信為大司馬于謹為大司寇侯莫陳崇為大司空初
太祖以漢魏官繁思革前弊大統中乃命蘇綽盧辯依
周制改創其事尋亦置六卿官然為撰次未成衆務猶
歸臺閣至是始畢乃命行之夏四月太祖北廵狩秋七
月度北河王琳遣使來附以琳為大將軍長沙郡公魏
帝封太祖子直為秦郡公招為正平公邑各一千户九
月太祖有疾還至雲陽命中山公䕶受遺輔嗣子冬十
月乙亥崩於雲陽宮還長安發喪時年五十二甲申葬
於成陵謚曰文公孝閔帝受禪追尊為文王廟曰太祖
武成元年追尊為文皇帝太祖知人善任使從諫如流
崇尚儒術明逹政事恩信被物能駕馭英豪一見之者
咸思用命沙苑所獲囚俘釋而用之河橋之役率以擊
戰皆得其死力諸將出征授以方略無不制勝性好朴
素不尚虗飾恒以反風俗復古始為心
史臣曰水厯將終羣凶放命或威權震主或釁逆滔天
咸謂大寶可以力征神物可以求得莫不闚𨵦九鼎睥
睨两宮而誅夷繼及亡不旋踵是知巨君簒盜終成建
武之資仲潁凶殘實啓當塗之業天命有底庸可滔乎
太祖田無一成衆無一旅驅馳戎馬之際躡足行伍之
間屬與能之時應啓聖之運鳩集義勇糺合同盟一舉
而殄仇讐再駕而匡帝室於是内詢帷幄外仗材雄推
至誠以待人𢎞大順以訓物髙氏籍甲兵之衆恃戎馬
之彊屢入近畿志圖吞噬及英謀電發神斾風馳𢎞農
建城濮之勲沙苑有昆陽之㨗取威定霸以弱為彊紹
元宗之衰緖創隆周之景命南清江漢西舉巴蜀北控
沙漠東據伊瀍乃擯落魏晉憲章古昔修六官之廢典
成一代之鴻規德刑並用勲賢兼敘遠安邇悦俗阜民
和億兆之望有歸揖讓之期允集功業若此人臣以終
盛矣哉非夫䧺略冠時英姿不世天與神授緯武經文
者孰能與於此乎昔者漢獻䝉塵曹公成夾輔之業晉
安播蕩宋武建匡合之勲校德論功綽有餘裕至於渚
宮制勝闔城孥戮茹茹歸命盡種誅夷雖事出於權道
而用乖於德教周祚之不永或此之由乎
　
　
　
　
　
　
　
　
　
　
　
　
　
　
　周書卷二
　周書卷二考證
文帝紀下魏大統元年○通鑑有五月魏加丞相泰柱
　國九字
東魏襲陷夏州○通鑑有魏靈州刺史曹尼與其壻凉
　州刺史普樂劉豐復叛降東魏二十三字
東魏潁州長史賀若綂與密縣人張儉執刺史田迅○
　迅通鑑作迄
清河人崔彦穆檀琛攻滎陽擒其郡守蘇定○定通鑑
　作淑
於是太祖與公卿定議廢帝尊立齊王廓是為恭帝○
　(臣文淳/)按通鑑云去年號稱元年復姓拓跋氏
　
　
　
　
　周書卷二考證
欽定四庫全書
　周書卷三
　　唐　令　狐　徳　棻　等　撰
　帝紀第三
　　孝閔帝
孝閔皇帝諱覺字陁羅尼太祖第三子也母曰元皇后
大綂八年生於同州官舍九嵗封畧陽郡公時有善相
者史元華見帝退謂所親曰此公子有至貴之相但恨
其夀不足以稱之耳魏恭帝三年三月命為安定公世
子四月拜大將軍十月乙􁁲太祖崩丙子嗣位太師大
冢宰十二月丁􁁲魏帝詔以岐陽之地封帝為周公庚
子禪位於帝詔曰予聞皇天之命不於常惟歸於徳故
堯授舜舜授禹時其宜也天厭我魏邦垂變以告惟爾
罔弗知予雖不明敢弗龔天命格有徳哉今踵唐虞舊
典禪位於周庸布告遐邇焉使大宗伯趙貴持節奉冊
書曰咨爾周公帝王之位弗有常有徳者受命時乃天
道予式時庸荒求於唐虞之彜踵曰我魏徳之終舊矣
我邦小大罔弗知今其可乆怫於天道而不歸有徳歟
時用詢謀僉曰公昭考文公格勲徳於天地丕濟生民
洎公躬又宣重光故𤣥象徴見於上謳訟奔走於下天
之歴數用實在焉予安敢弗若是以欽祇聖典遜位於
公公其享兹大命保有萬國可不慎歟魏帝臨朝遣民
部中大夫濟北公元廸致皇帝璽紱固辭公卿百辟勸
進太史陳祥瑞乃從之是日魏帝遜于大司馬府元年
春正月辛丑即天王位柴燎告天朝百官於路門追尊
皇考文公為文王皇妣為文后大赦天下封魏帝為宋
公是日槐里獻赤雀四百官奏議云帝王之興罔弗更
正朔明受之於天革民視聽也逮於尼父稽諸隂陽云
行夏之時後王所不易今魏歴告終周室受命以木承
水實當行錄正用夏時式遵聖道惟文王誕𤣥氣之祥
有黒水之讖服色宜烏制曰可以大司徒趙郡公李弼
為太師大宗伯南陽公趙貴為太傅大冢宰大司馬河
内公獨孤信為太保大宗伯柱國中山公䕶為大司馬
以大將軍寜都公毓髙陽公達奚武武陽公豆盧寜小
司寇陽平公李逺小司馬博陵公賀蘭祥小宗伯魏安
公尉遲迥等並柱國壬寅祠圓丘詔曰予本自神農其
於二丘宜作厥主始祖獻侯啓土遼海肇有國基配南
非郊文考徳符五運受天明命祖于明堂以配上帝廟
為太祖癸卯祠方丘甲辰祠太社初除市門税乙巳祠
太廟丁未㑹百官於乾安殿班賞各有差戊申詔曰上
天有命革魏於周致予一人受兹大號予惟古先聖王
罔弗先於省視風俗以求民瘼然後充治矧予𦕈𦕈又
當草昧若弗尚于逹四聰明四目之訓者其有聞知哉
有司宜分命方别之使所在巡撫五教何者不宣時政
有何不便得無脩身潔已才堪佐世之人而不為上所
知冤枉受罰幽辱于下之徒而不為上所理孝義貞節
不為有司所中鰥寡孤窮不為有司所恤曁黎庶衣食
豐約賦役繁省災厲所興水旱之處並宜具聞若有年
八十已上所在就加禮餼辛亥祠南郊壬子立王后元
氏乙卯詔曰惟天地草昧建邦以寜今可大啓諸國為
周藩屏於是封太師李弼為趙國公太傅趙貴為楚國
公太保獨孤信為衛國公大司寇于謹為燕國公大司
空侯莫陳崇為梁國公大司馬中山公䕶為晉國公邑
各萬戸辛酉祠太廟癸􁁲親耕籍田丙寅於劍南陵井
置陵州武康郡置資州遂寜郡置遂州二月癸酉朝日
於東郊乙􁁲改封永昌郡公廣為天水郡公戊寅祠太
社丁􁁲楚國公趙貴謀反伏誅詔曰朕文考昔與羣公
洎列將衆官同心戮力共治天下自始及終二十三載
迭相匡弼上下無怨是以羣公等用升余於大位朕雖
不徳豈不識此是以朕於羣公同姓者如弟兄異姓者
如甥舅冀此一心平定宇内各令子孫享祀百世而朕
不明不能輯睦致使楚公貴不悦于朕與万俟幾通叱
奴興王龍仁長孫僧衍等隂相假署圗危社稷事不克
行為開府宇文盛等所告及其推究咸伏厥辜興言及
此心焉如痗但法者天下之法朕既為天下守法安敢
以私情廢之書曰善善及後世惡惡止其身其貴通興
龍仁罪止一家僧衍止一房餘皆不問惟爾文武咸知
時事太保獨孤信有罪免甲午以大司空梁國公侯莫
陳崇為太保大司馬晉國公護為大冢宰柱國博陵公
賀蘭祥為大司馬髙陽公逹奚武為大司寇大將軍化
政公宇文貴為柱國己􁁲秦州涇州各獻木連理嵗星
守少微經六十日三月庚子㑹文武百官班賜各有差
己酉柱國衛國公獨孤信賜死壬子詔曰浙州去嵗不
登厥民饑饉朕用慜焉其當州租輸未畢者悉宜免之
兼遣使廵檢有窮餒者並加賑給癸亥省六府士貟三
分减一夏四月己巳以少師平原公侯莫陳順為柱國
壬申詔死罪以下各降一等壬午謁成陵乙酉還宮丁
􁁲祠太廟五月癸卯嵗星犯太微上將太白犯軒轅己
酉槐里獻白䴏帝欲觀漁於昆明池博土姜須諫乃止
秋七月壬寅帝聽訟於右寢多所哀宥甲辰月掩心後
星辛􁁲祠太廟熒惑犯東井北端第二星八月戊辰祠
太社辛未詔曰朕甫臨大位政教未孚使我民農多陷
刑網今秋律已應將行大戮言念羣生責在於朕宜從
肆眚與其更新其犯者宜降従流流以下各降一等不
在赦限者不從此降甲午詔曰帝王之治天下罔弗博
求衆才以乂厥民今二十四軍宜舉賢良堪治民者軍
列九人被舉之人於後不稱厥任者所舉官司皆治其
罪九月庚申詔曰朕聞君臨天下者非由一人時乃上
下同心所致今文武之官及諸軍人不霑爵封者宜各
授兩大階改太守為郡守帝性剛果見晉公護執政深
忌之司㑹李植軍司馬孫恒以先朝佐命入侍左右亦
疾護之專乃與宫伯乙弗鳳賀拔提等潛謀請帝誅䕶
帝然之又引宮伯張光洛同謀光洛密白護䕶乃出植
為梁州刺史恒為潼州刺史鳳等遂不自安更奏帝將
召羣公入因此誅護光洛又白之時小司馬尉遲綱總
統宿衛兵護乃召綱共謀廢立令綱入殿中詐呼鳯等
論事既至以次執送護第並誅之綱仍罷散禁兵帝方
悟無左右獨在内殿令宮人持兵自守䕶又遣大司馬
賀蘭祥逼帝遜位遂幽於舊邸月餘日以弑崩時年十
六植恒等亦遇害及武帝誅䕶後乃詔曰慎始敬終有
國彜典事亡如存哲王通制義崇追逺禮貴尊親故略
陽公至徳純粹天姿秀傑屬魏祚告終寳命將改謳歌
允集歴數攸歸上協蒼靈之慶下昭后祗之錫而禍生
肘腋釁起蕭墻白獸噬驂蒼鷹集殿幽辱神器弑酷乗
輿冤結生民毒流㝢縣今河海澄清氛沴消蕩追尊之
禮宜崇徽號遣太師蜀國公迥於南郊上諡曰孝閔皇
帝陵曰静陵
史臣曰孝閔承既安之業應樂推之運柴天竺物正位
君臨邇無異言逺無異望雖黄初代徳太始受終不之
尚也然政由寗氏主懐芒刺之疑祭則寡人臣無復子
之請以之速禍宜哉
　周書卷三
欽定四庫全書
　周書卷四
　　唐　令　狐　德　棻　等　撰
　帝紀第四
　　明帝
世宗明皇帝諱毓小名統萬突太祖長子也母曰姚夫
人永熙三年太祖臨夏州生帝於綂萬城因以名焉大
綂十四年封寧都郡公十六年行華州事尋拜開府儀
同三司宜州諸軍事宜州刺史魏恭帝三年授大將軍
鎮隴右孝閔帝踐阼進位柱國轉岐州諸軍事岐州刺
史治有美政黎民懐之及孝閔帝廢晉公䕶遣使迎帝
於岐州秋九月癸亥至京師止於舊邸甲子羣臣上表
勸進備法駕奉迎帝固讓羣臣固請是日即天王位大
赦天下乙丑朝羣臣於延夀殿冬十月癸酉太師趙國
公李弼薨己卯以大將軍昌平公尉遲綱為柱國乙酉
祠圓丘丙戍祠方丘甲午祠太社柱國陽平公李遠賜
死是月梁相陳霸先廢其主蕭方智而自立是為陳武
帝十一月庚子祠太廟丁未祠圓丘丁巳詔曰帝王之
道以寛仁為大魏政諸有輕犯未至重罪及諸村民一
家有犯乃及數家而被遠配者並宜放還十二月庚午
謁成陵癸酉還宮庚辰以大將軍輔城公邕為柱國戊
子赦長安見囚甲午詔曰善人之後猶累世獲宥况魏
氏以德讓代終豈容不加𨼆䘏元氏子女自坐趙貴等
事以來所有沒入為官口者悉宜放免
二年春正月乙未以大冡宰晉公䕶為太師辛亥親耕
籍田癸丑立王后獨孤氏丁巳雍州置十二郡又於河
東置蒲州河北置虞州𢎞農置陜州正平置絳州宜陽
置熊州邵郡置邵州二月癸未詔曰王者之宰民也莫
不同四海一遠近為父母而子之一物失所若納于隍
賊之境土本同大化徃因時難致阻東西遂使疆場之
間互相抄掠興言及此良可哀傷自元年以來有被掠
入賊者悉可放免自冬不雨至於是月方大雪三月甲
午齊北豫州刺史司馬消難舉州來附遣柱國髙陽公
逹奚武與大將軍楊忠率衆迎之改雍州刺史為雍州
牧京兆郡守為京兆尹以廣業修城二郡置康州葭蘆
郡置文州戊申長安獻白雀庚申詔曰三十六國九十
九姓自魏氏南徙皆稱河南之民今周室既都關中宜
改稱京兆人夏四月己巳以太師晉公䕶為雍州牧庚
午熒惑入軒轅辛未降死罪一等五嵗刑已下皆原之
甲戍王后獨孤氏崩甲申葬敬后五月乙未以大司空
梁國公侯莫陳崇為大宗伯六月癸亥囐噠遣使獻方
物己巳板授髙年刺史守令恤鰥寡孤獨各有差分長
安為萬年縣並治京城辛未幸昆明池壬申長安獻白
烏遣使分行州郡理囚徒察風俗掩骼埋胔秋七月甲
午遣柱國寧蜀公尉遲迥率衆於河南築安樂城丙申
順陽獻三足烏八月甲子羣臣上表稱慶詔曰夫天不
愛寶地稱表瑞莫不威鳯巢閣圗龍躍沼豈直日月珠
連風雨玉燭是以鈎命决曰王者至孝則出元命苞曰
人君至治所有虞舜烝烝來兹異趾周文翼翼翔此靈
禽文考至德下覃遺仁爰被遠符千載降斯三足將使
三方歸本九州翕定惟此大體景福在民予安敢讓宗
廟之善弗宣大惠可大赦天下文武官普進二級九月
辛卯以大將軍楊忠大將軍王雄並為柱國甲辰封少
師元羅為韓國公以紹魏後丁未幸同州過故宅賦詩
曰玊燭調秋氣金輿厯舊宮還如過白水更似入新豐
霜潭漬晚菊寒井落踈桐舉盃延故老令聞歌大風冬
十月辛酉還宮乙丑遣柱國尉遲迥鎭隴右長安獻白
兔十二月辛酉突厥遣使獻方物癸亥太廟成辛巳以
功臣琅琊貞獻公賀拔勝等十三人配享太祖廟庭壬
午大赦天下
武成元年春正月己酉太師晉公䕶上表歸政帝始親
覽萬機軍旅之事護猶總焉初改都督諸州軍事為總
管丙辰封大將軍章武孝公導子亮為永昌公翼為西
陽公三月癸巳陳六軍帝親擐甲胄迎太白於東方秦
郡公直鎮蒲州吐谷渾寇邊庚戍遣大司馬博陵公賀
蘭祥率衆討之四月戊午武當郡獻赤烏甲戍雲秦州
獻白馬朱鬛五月戊子詔曰皇王之迹不一因革之道
已殊莫不播八政以成物兆三元而為紀是以容成創
定於軒轅羲和欽若於唐世鴻範九疇大𢎞五法易曰
澤中有火革君子以治厯明時故厯之為義大矣但忽
微成象象極則差分積命時時積斯舛開闢至於獲麟
二百七十六萬嵗晷度推移餘分盈縮南正無聞疇人
靡記暑往寒來理乖攸序敬授民時何其積謬昔漢世
巴郡洛下閎善治厯云後八百嵗當有聖人定之自火
行至今木德應其運矣朕何讓焉可命有司傍稽六歴
仰觀七曜博推古今造我周厯量定以聞己亥聽訟於
正武殿辛亥以大宗伯梁國公侯莫陳崇為大司徒大
司寇髙陽公逹奚武為大宗伯武陽公豆盧寧為大司
寇柱國輔城公邕為大司空乙卯詔曰比屢有紏發官
司赦前事此雖意在疾惡但先王制肆眚之道令天下
自新若又推問自新何由哉如此之徒有司勿為推䆒
惟庫廄倉廩與海内所共漢帝有云朕為天下守財耳
若有侵盗公家財畜錢粟者魏朝之事年月既遠一不
湏問自周有天下以來雖經赦宥而事跡可知者有司
宜即推窮得實之日但免其罪徴備如法賀蘭祥攻拔
洮陽洪和二城吐谷渾遁走閏月庚申髙昌遣使獻方
物六月戊子大雨霖詔曰昔唐咨四嶽殷告六眚覩災
興懼咸寘時雍朕撫運應圗作民父母弗敢怠荒以求
民瘼而霖雨作沴害麥傷苗隤屋漂垣洎于昏墊諒朕
不德蒼生何咎刑政所失罔識厥由公卿大夫士爰及
牧守黎庶等今宜各上封事讜言極諫罔有所諱朕將
覽察以答天譴其遭水者有司可時廵檢條列以聞庚
子詔曰潁川從我是曰元勲無忘父城實起王業文考
屬天地草昧造化權輿極彼横流匡兹頺運頼英賢盡
力文武同心翼贊大功克隆帝業而被堅執鋭櫛風沐
雨永言疇昔良用憮然至若功成名遂建國剖符予惟
休也其有致死王事妻子無歸者朕甚傷之凡是從先
王向夏州發夏州從來見在及薨亡者並量賜錢帛稱
朕意焉是月陳武帝薨兄子蒨立是謂文帝秋八月己
亥改天王稱皇帝追尊文王為帝大赦改元壬子以大
將軍安城公憲為益州總管癸丑増御正四人位上大
夫九月乙卯以大將軍天水公廣為梁州總管辛未進
封輔城公邕為魯國公安城公憲為齊國公秦郡公直
為衛國公正平公招為趙國公封皇弟儉為譙國公純
為陳國公盛為越國公逹為代國公通為冀國公逌為
滕國公進封天水公廣為蔡國公髙陽公逹奚武為鄭
國公武陽公豆盧寧為楚國公博陵公賀蘭祥為凉國
公寕蜀公尉遲迥為蜀國公化政公宇文貴為許國公
陳留公楊忠為隋國公昌平公尉遲綱為吳國公武威
公王雄為庸國公邑各萬戸冬十月甲午以柱國吳國
公尉遲綱為涇州總管是月齊文宣帝薨子殷嗣立以
柱國蜀國公尉遲迥為秦州總管
二年春正月癸丑朔大㑹羣臣於紫極殿始用百戲焉
三月辛酉重陽閣成㑹羣公列將卿大夫及突厥使者
於芳林園賜錢帛各有差夏四月帝因食遇毒庚子大
漸詔曰人生天地之間禀五常之氣天地有窮已五常
有推移人安得長在是以生而有死者物理之必然處
必然之理修短之間何足多恨朕雖不德性好典墳披
覽聖賢餘論未嘗不以此自曉今乃命也夫復何言諸
公及在朝卿大夫士軍中大小督將軍等並立勲效積
有年載輔翼太祖成我周家今朕纘承大業處萬乘之
上此乃上不負太祖下不負朕躬朕得啟手啟足從先
帝於地下實無恨於心矣所可恨者朕享大位可謂四
年矣不能使政化循理黎庶豐足九州未一二方猶梗
顧此懷恨目用不瞑唯冀仁兄冢宰洎朕先正先父公
卿大臣等協和為心勉力相勸勿忘太祖遺志提挈後
人朕雖沒九泉形體不朽今大位虗曠社稷無主朕兒
幼稚未堪當國魯國公邕朕之介弟寛仁大度海内共
聞能𢎞我周家必此子也夫人貴有始終公等事太祖
輔朕躬可謂有始矣若克念世道艱難輔邕以主天下
者可謂有終矣哀死事生人臣大節公等思念此言令
萬代稱歎朕禀生儉素非能力行菲薄每寢大布之被
服大帛之衣凡是器用皆無雕刻身終之日豈容違棄
此好喪事所須務從儉約歛以時服勿使有金玊之飾
若以禮不可闕皆令用瓦小歛訖七日哭文武百官各
權辟衰麻且以素服從事葬日選擇不毛之地因地勢
為墳勿封勿樹且厚葬傷生聖人所誡朕既服膺聖人
之教安敢違之凡百官司勿異朕此意四方州鎮使到
各令三日哭哭訖悉權辟凶服還以素服從事待大例
除非有呼召各按部自守不得輙奔赴闕庭禮有通塞
隨時之義葬訖内外悉除服從吉三年之内勿禁婚娶
飲食一令如平常也時事殷猥病困心亂止能及此如
其事有不盡准此以類為斷死而近思古人有之朕今
忍死盡此懐抱其詔即帝口授也辛丑崩於延夀殿時
年二十七諡曰明皇帝廟稱世宗五月辛未葬於昭陵
帝寛明仁厚敦睦九族有君人之量幼而好學博覽羣
書善屬文詞彩温麗及即位集公卿已下有文學者八
十餘人於麟趾殿刋校經史又捃採衆書自羲農以來
訖於魏末敘為世譜凡五百卷云所著文章十卷
史臣曰世宗寛仁遠度叡哲博聞處代邸之尊實文昭
之長豹姿已變龍德猶潛而百辟傾心萬方注意及乎
迎宣黜賀入纂大宗而禮貌功臣敦睦九族率由恭儉
崇尚文儒亹亹焉其有君人之德者矣始則權臣專制
政出私門終乃鴆毒潛加享年不永惜哉
　
　
　
　
　
　周書卷四
　周書卷四考證
明帝紀以大將軍楊忠大將軍王雄並為柱國○諸本
　王雄俱作楊雄(臣文淳/)按楊雄至武帝時始顯又其
　傳中無為柱國事王雄傳云孝閔帝踐祚授少傅増
　邑二千户進位柱國大将軍其為王雄無疑今改正
　但傳云孝閔帝踐祚進柱國大將軍而本紀雄為柱
　國乃在明帝二年亦與傳不合
死而近思○北史作死而可忍文義較顯又與下文朕
　今忍死句句法相承宜從北史
　
　
　
　
　
　
　周書卷四考證
欽定四庫全書
　周書卷五
　　唐　令　狐　德　棻　等　撰
　帝紀第五
　　武帝上
髙祖武皇帝諱邕字禰羅突太祖第四子也母曰叱奴
太后大統九年生於同州有神光照室幼而孝敬聰敏
有器質太祖異之曰成吾志者必此兒也年十二封輔
城郡公孝閔帝踐阼拜大將軍出鎮同州世宗即位遷
柱國授蒲州諸軍事蒲州刺史武成元年入為大司空
治御正進封魯國公領宗師甚為世宗所親愛朝廷大
事多共參議性沉深有遠識非因顧問終不輙言世宗
每歎曰夫人不言言必有中武成二年夏四月世宗崩
遺詔傳帝位於髙祖髙祖固讓百官勸進乃從之壬寅
即皇帝位大赦天下冬十二月改作露門應門是嵗齊
常山王髙演廢其主殷而自立是為孝昭帝
保定元年春正月戊申詔曰寒暑亟周奄及徂嵗改元
命始國之典章朕祗承寶圖宜遵故實可改武成三年
為保定元年嘉號既新惠澤宜布文武百官各増四級
以大冢宰晉國公䕶為都督中外諸軍事令五府總於
天官庚戍祠圓丘壬子祠方丘甲寅祠感生帝於南郊
乙夘祠太社辛酉突厥遣使獻其方物戊辰詔曰履端
開物實資元后代終成務諒惟宰棟故周文公以上聖
之智翼彼姬周爰作六典用光七百自兹厥後代失其
緒俾巍巍之化厯千祀而莫傳郁郁之風終百王而永
墜我太祖文皇帝禀純和之氣挺天縱之英徳配乾元
功侔造化故能捨末世之弊風蹈隆周之叡典誕述百
官厥用允集所謂乾坤改而重構豈帝王洪範而已哉
朕入嗣大寶思揚休烈今可班斯禮於太祖廟庭己巳
祠太廟班太祖所述六官焉癸酉吐谷渾髙昌並遣使
獻方物甲戍詔先經兵戎官年六十已上及民七十已
上節級板授官乙亥親耕籍田丙子大射於正武殿賜
百官各有差二月己夘遣大使廵察天下於洮陽置洮
州甲午朝日於東郊乙未突厥宕昌並遣使獻方物丙
午省轝輦去百戲𢎞農上言九尾狐見三月丙寅改八
丁兵為十二丁兵率嵗一月役夏四月丙子朔日有食
之庚寅以少傅吳公尉遲綱為大司空丁酉白蘭遣使
獻犀甲鐡鎧五月丙午封孝閔皇帝子康為紀國公皇
子贇為魯國公晉公護獲玊斗以獻戊辰突厥龜兹並
遣使獻方物六月乙酉遣治御正殷不害等使於陳秋
七月戊申詔曰亢旱厯時嘉苗殄悴豈獄犴失理刑罰
乖衷歟其所在見囚死以下一嵗刑以上各降本罪一
等百鞭以下悉原免之更鑄錢文曰布泉以一當五與
五銖並行己酉追封皇伯父顥為邵國公以晉公子江
陵公會為後次伯父連為把國公以章武孝公子永昌
公亮為後第三伯父洛生為莒國公以晉公子崇業公
至為後又追封武邑公震為宋國公以世宗子實為後
並襲封己巳熒惑入輿鬼犯積尸九月甲辰南寧州遣
使獻滇馬及蜀鎧乙巳客星見於翼冬十月甲戍日有
蝕之戊寅熒惑犯太微上將合焉十一月乙巳以大將
軍衛國公直為雍州牧陳遣使來聘進封柱國廣武公
竇熾為鄧國公丁巳狩於岐陽是月齊孝昭帝薨弟長
廣王湛代立是為武成帝十二月壬午至自岐陽是嵗
追封皇族祖仲為虞國公
二年春正月壬寅初於蒲州開河渠同州開龍首渠以
廣灌溉丁未以陳主弟頊為柱國送還江南閏月己丑
詔柱國以下帥都督以上母妻授太夫人夫人郡君縣
君各有差癸巳太白入昴己亥柱國大司馬涼國公賀
蘭祥薨洛州民周共妖言惑衆假署將相事發伏誅二
月壬寅熒惑犯太微上相癸丑以久不雨降宥罪人京
城三十里内禁酒梁主蕭察薨以大将軍蔡國公廣為
秦州總管三月壬午熒惑犯左執法夏四月甲辰禁屠
宰旱故也丁巳南陽獻三足烏湖州上言見二白鹿從
三角獸而行己未於伏流城置和州癸亥詔曰比以冦
難猶梗九州未一文武之官立功效者雖錫以茅土而
未及租賦諸柱國等勲徳隆重宜有優崇各准别制邑
戸聽寄食他縣五月庚午以山南衆瑞並集大赦天下
百官及軍人普汎二級南陽宛縣三足烏所集免今年
役及租賦之半壬辰以柱國隋國公楊忠為大司空吳
國公尉遲綱為陜州總管六月己亥以柱國蜀國公尉
遲迥為大司馬邵國公會為蒲州總管分山南荆州安
州襄州江陵為四州總管秋七月己巳封開府賀抜緯
為霍國公乙亥太白犯輿鬼九月戊辰朔日有蝕之陳
遣使來聘冬十月戊戍詔曰樹之元首君臨海内本乎
宣明教化亭毒黔黎豈唯尊貴其身侈富其位是以唐
堯疎葛之衣麤糲之食尚臨汾陽而永歎登姑射而興
想况無聖人之徳而嗜欲過之何以克厭衆心處於尊
位朕甚恧焉今巨寇未平軍戎費廣百姓空虚與誰為
足凡是供朕衣服飲食四時所須爰及宮内調度朕今
手自減削縱不得頓行古人之道豈曰全無庶幾凡爾
百司安得不思省約朂朕不逮者哉辛亥帝御大武殿
大射公卿列將皆會戊午講武於少陵原分南寧州置
恭州十一月丁夘以大將軍衛國公直大将軍趙國公
招並為柱國又以招為益州總管壬午熒惑犯嵗星扵
危南十二月益州獻赤烏
三年春正月辛未改光遷國為遷州乙酉太保梁國公
侯莫陳崇賜死壬辰於乞銀城置銀州二月庚子初頒
新律辛丑詔魏大綂九年以前都督以上身亡而子孫
未齒叙者節級授官渭州獻三足烏辛酉詔曰二儀創
闢𤣥象著明三才已備厯數昭列故書稱欽若敬授易
序治厯明時此先代一定之典百王不易之務伏惟太
祖文皇帝敬順昊天憂勞庶政厯序六家以陰陽為首
洎予小子弗克遵行惟斯不安夕惕若厲自頃朝廷權
輿事多倉卒乖和爽序違失先志致風雨愆時疾厲屢
起嘉生不遂萬物不長朕甚傷之自今舉大事行大政
非軍機急速皆宜依月令以順天心三月乙丑朔日有
蝕之丙子宕昌遣使獻生猛獸二詔放之南山乙酉益
州獻三足烏夏四月乙未以柱國鄭國公逹奚武為太
保大将軍韓果為柱國己亥帝御正武殿録囚徒癸卯
大雩癸丑有牛足生於背戊午幸太學以太傅燕國公
于謹為三老而問道焉初禁天下報讐犯者以殺人論
壬戍詔百官及民庶上封事極言得失五月甲子朔避
正寢不受朝旱故也甲戌雨秋七月戊辰行幸原州庚
午陳遣使來聘丁丑幸津門問百年賜以錢帛又賜髙
年板職各有差降死罪一等八月丁未改作露寢九月
甲子自原州登隴山熒惑犯太㣲上将丙戍幸同州戊
子詔柱國楊忠率騎一萬與突厥伐齊己丑蒲州獻嘉
禾異畝同穎初令世襲州郡縣者改為五等爵州封伯
郡封子縣封男冬十月壬辰熒惑犯左執法乙巳以開
府杞國公亮為梁州總管庚戍陳遣使來聘十有二月
辛夘至自同州遣太保鄭國公逹奚武率騎三萬出平
陽以應楊忠是月有人生子男而陰在背後如尾両足
指如獸爪有犬生子腰以後分為二身两尾六足
四年春正月庚申楊忠破齊長城至晉陽而還二月庚
寅朔日有蝕之甲午熒惑犯房右驂三月己未熒惑又
犯房右驂庚辰初令百官執笏夏四月癸卯以柱國鄧
公竇熾為大宗伯五月壬戍封世宗長子賢為畢國公
丁卯突厥遣使獻方物癸酉以大将軍安武公李穆為
柱國丁亥改禮部為司宗大司禮為禮部大司樂為樂
部六月庚寅改御伯為納言秋七月戊午栗特遣使獻
方物戊寅焉耆遣使獻名馬八月丁亥朔日有蝕之詔
柱國楊忠率師與突厥東伐至北河而還戊子以柱國
齊公憲為雍州牧許國公宇文貴為大司徒九月丁巳
以柱國衛國公直為大司空封開府李昞為唐國公若
干鳯為徐國公陳遣使來聘是月以皇世母閻氏自齊
至大赦天下閏月己亥以大將軍韋孝寛大将軍長孫
儉並為柱國冬十月癸亥以大將軍陸通大将軍宇文
盛蔡國公廣並為柱國甲子詔大将軍大冢宰晉國公
䕶率軍伐齊帝於太廟庭授以斧鉞於是䕶總大軍出
潼關大將軍權景宣率山南諸軍出豫州少師楊􁦰出
枳關丁卯幸沙苑勞師癸酉還宮十一月甲午柱國蜀
國公尉遲迥率師圍洛陽柱國齊國公憲營於邙山晉
公䕶次於陜州十二月權景宣攻齊豫州刺史王士良
以州降壬戍齊師渡河晨至洛陽諸軍驚散尉遲迥率
麾下數十騎扞敵得却至夜引還柱國庸國公王雄力
戰死之遂班師楊􁦰於枳關戰没權景宣亦棄豫州而
還
五年春正月甲申朔廢朝以庸國公王雄死王事故也
辛卯白虹貫日庚子令荆州安州江陵等總管並隸襄
州總管府以柱國大司空衛國公直為襄州總管甲辰
太白熒惑嵗星合於婁乙巳吐谷渾遣使獻方物以庸
國公王雄世子開府謙為柱國二月辛酉詔陳國公純
柱國許國公宇文貴神武公竇毅南安公楊薦等如突
厥逆女甲子郢州獲綠毛龜丙寅以柱國安武公李穆
為大司空綏德公陸通為大司寇壬申行幸岐州三月
戊子柱國楚國公豆盧寧薨夏四月齊武成禪位於其
太子緯自稱大上皇帝五月丙戍以皇族父興為大将
軍襲虞國公封己亥詔左右武伯各置中大夫一人六
月庚申彗星出三台入文昌犯上將後經紫宮西垣入
危漸長一丈餘指室壁後百餘日稍短長二尺五寸在
虚危㓕辛未詔曰江陵人年六十五以上為官奴婢者
已令放免其公私奴婢有年至七十以外者所在官司
宜贖為庶人秋七月辛巳朔日有蝕之庚寅行幸秦州
降死罪以下辛丑遣大使廵察天下八月丙子至自秦
州九月乙巳益州獻三足烏冬十月辛亥改函谷關城
為通洛防十一月庚辰岐州上言一角獸見甲午吐谷
渾遣使獻方物丁未陳遣使來聘
天和元年春正月己卯日有蝕之辛巳露寢成幸之令
羣臣賦古詩京邑耆老並預會焉頒賜各有差癸未大
赦改元百官普加四級己亥親耕籍田丁未於宕昌置
宕州以柱國昌寧公長孫儉為陜州總管遣小載師杜
杲使於陳二月戊申以開府中山公訓為蒲州總管戊
辰詔三公已下各舉所知庚午日鬬光遂微日裏烏見
三月丙午祠南郊夏四月己酉益州獻三足烏辛亥雩
甲子日有交暈白虹貫之是月陳文帝薨子伯宗嗣立
五月庚辰帝御正武殿集羣臣親講禮記吐谷渾龍涸
王莫昌率戸内附以其地為扶州甲午詔曰道徳交喪
禮義嗣興褒四始於一言美三千於為敬是以在上不
驕處滿不溢富貴所以長守邦國於焉乂安故能承天
靜地和民敬鬼明並日月道錯四時朕雖庸昧有志前
古甲子乙卯禮云不樂萇𢎞表昆吾之稔杜蕢有揚觶
之文自世道喪亂禮儀紊毁此典茫然已墜於地昔周
王受命請聞顓頊廟有戒盈之器室為復禮之銘矧伊
末學而能忘此宜依是日省事停樂庶知為君之難為
臣不易貽之後昆殷鑒斯在六月丙午以大将軍抱罕
公辛威為柱國秋七月戊寅築武功郿斜谷武都留谷
津坑諸城以置軍人壬午詔諸胄子入學但束脩於師
不勞釋奠釋奠者學成之祭自今即為恒式八月己未
詔諸有三年之喪或負土成墳或寢苫骨立一志一行
可稱揚者仰本部官司隨事言上當加弔勉以厲薄俗
九月乙亥信州蠻冉令賢向五子王反詔開府陸騰討
平之冬十月乙卯太白晝見經天甲子初造山雲儛以
備六代之樂十一月丙戍行幸武功等新城十二月庚
申還宮
二年春正月癸酉朔日有蝕之己亥親耕籍田三月癸
酉改武逰園為道會苑丁亥初立郊丘壇壝制度夏四
月乙巳省東南諸州以穎州歸州溳州均州入唐州油
州入純州鴻州入淮州洞州入湖州雎州入襄州憲州
入昌州以大將軍陳國公純為柱國五月壬申突厥吐
谷渾安息並遣使獻方物丁丑進封柱國安武公李穆
為申國公己丑嵗星與熒惑合於井六月辛亥尊所生
叱奴氏為皇太后甲子月入畢閏月庚午地震戊寅陳
湘州刺史華皎率衆來附遣襄州總管衛國公直率柱
國綏國公陸通大將軍田𢎞權景宣元定等将兵援之
因而南伐壬辰以大將軍譙國公儉為柱國丁酉嵗星
太白合於桞戊戍襄州上言慶雲見秋七月辛丑梁州
上言鳯凰集扵楓樹羣鳥列侍以萬數甲辰立露門學
置生七十二人庚戍太白犯軒轅壬子以太傅燕國公
于謹為雍州牧九月衛國公直等與陳将淳于量吳明
徹戰於沌口王師失利元定以步騎數千先度遂没江
南冬十月辛卯日出入時有黑氣一大如盃在日中甲
午又加一焉經六日乃滅十一月戊戍朔日有蝕之癸
丑太保許國公宇文貴薨
三年春正月辛丑祠南郊二月丁卯幸武功丁亥還宮
三月癸卯皇后阿史那氏至自突厥甲辰大赦天下亡
官失爵並聽復舊丁未大㑹百寮及四方賓客於路寢
賜衣馬錢帛各有差甲寅以柱國陳國公純為秦州總
管蔡國公廣為陜州總管戊午太傅柱國燕國公于謹
薨己未太白犯井北軒第一星夏四月辛巳以太保鄭
國公逹奚武為大𫝊大司馬蜀國公尉遲迥為太保柱
國齊國公憲為大司馬太白入輿鬼犯積尸五月庚戌
祠太廟庚申行幸醴泉宮六月甲戍有星孛於東井北
行一月至輿鬼乃滅秋七月壬寅柱國隋國公楊忠薨
戊午至自醴泉宮己未客星見房漸東行入天市犯營
室至奎四十餘日乃滅八月乙丑韓國公元羅薨齊請
和親遣使來聘詔軍司馬陸程兵部尹公正報聘焉癸
酉帝御大徳殿集百僚及沙門道士等親講禮記九月
庚戍太白與鎮星合於角冬十月癸亥祠太廟丙戍太
白入氐丁亥上親率六軍講武扵城南京邑觀者輿馬
彌漫數十里諸蕃使咸在焉十一月壬辰朔日有蝕之
甲辰行幸岐陽壬子遣開府崔彦穆小賓部元暉使於
齊甲寅陳安成王頊廢其主伯宗而自立是為宣帝十
二月丁丑至自岐陽是月齊武成帝薨
四年春正月辛卯朔廢朝以齊武成薨故也遣司㑹河
陽公李綸等會葬於齊仍弔賻焉二月癸亥以柱國昌
寧公長孫儉為夏州總管戊辰帝御大徳殿集百僚道
士沙門等討論釋老義嵗星逆行掩太微上将庚午有
流星大如斗出左攝提流至天津滅後有聲如雷夏四
月乙巳齊遣使來聘五月己丑帝制象經成集百僚講
説封魏廣平公子元謙為韓國公以紹魏後庚戍行幸
醴泉宮丁巳柱國吳國公尉遲綱薨六月築原州及涇
州東城秋七月辛亥至自醴泉宮丁巳突厥遣使獻馬
八月庚辰盜殺孔城防主以其地入齊九月辛卯遣柱
國齊國公憲率衆於宜陽築崇徳等城冬十一月辛亥
柱國昌寧公長孫儉薨十一月壬午罷隴州
五年春二月己巳邵惠公顥孫胄自齊來歸改邵國公
㑹為譚國公封胄為邵國公三月辛卯進封柱國韋孝
寛為鄖國公甲辰初令宿衛官住關外者將家累入官
不樂者解宿衛夏四月甲寅以柱國宇文盛為大宗伯
行幸醴泉宮省帥督都官丙寅遣大使廵天下以陳國
公純為陜州總管六月壬辰封開府梁睿為蔣國公庚
子降宥罪人并免逋租懸調等以皇女生故也七月鹽
州獻白兎乙卯至自醴泉宮辛巳以柱國譙國公儉為
益州總管九月己卯太白嵗星合於亢冬十月辛巳朔
日有蝕之丙戍太白鎮星合於氐丁酉太傅鄭國公逹
奚武薨十一月乙丑追封章武孝公導為豳國公以蔡
國併於豳丁卯柱國豳國公廣薨十二月癸巳大將軍
鄭恪率師平越嶲置西寧州是冬齊将斛律明月寇邊
於汾北築城自華谷至於龍門
六年春正月己酉朔廢朝以露門未成故也詔柱國齊
國公憲率師禦斛律明月丁卯以大將軍張掖公王傑
譚國公㑹㕐門公田𢎞魏國公李暉等並為柱國二月
己丑夜有蒼雲廣三尺許經天自戌加辰三月己酉齊
國公憲自龍門度河斛律明月退保華谷憲攻抜其新
築五城夏四月戊寅朔日有蝕之己卯熒惑犯輿鬼辛
卯信州蠻渠冉祖喜冉龍驤舉兵反遣大將軍趙誾率
師討平之甲午以柱國燕國公于實為涼州總管大將
軍杞國公亮為秦州總管庚子以大将軍滎陽公司馬
消難為柱國陳國公純㕐門公田𢎞率師取齊宜陽等
九城以大將軍武安公侯莫陳瓊太安公閻慶神武公
竇毅南陽公叱羅協平高公侯伏侯龍恩並為柱國封
開府斛斯徴為岐國公右宮伯長孫覽為薛國公五月
癸卯遣納言鄭詡使於陳丙寅以大将軍唐國公李昞
中山公訓杞國公亮上庸公陸騰安義公宇文丘北平
公寇紹許國公宇文善犍為公高琳鄭國公逹奚震隴
東公楊纂常山公于翼並為柱國六月乙未以大将軍
太原公王柬為柱國是月齊将叚孝先攻陷汾州秋七
月乙丑以大將軍越國公盛為柱國八月癸未鎮星嵗
星太白合於氐九月庚申月在婁蝕之既光不復癸酉
省掖庭四夷樂後宮羅綺工人五百餘人冬十月壬午
翼國公通薨乙未遣右武伯谷會琨御正蔡斌使於齊
壬寅上親率六軍講武於城南十一月壬子以大将軍
梁國公侯莫陳芮大将軍李意並為柱國丙辰齊遣使
來聘丁巳行幸散關十二月己丑還宮是冬牛大疫死
者十六七
建徳元年春正月戊午帝幸𤣥都觀親御法座講説公
卿道俗論難事畢還宮降死罪及流罪一等其五嵗刑
已下並宥之二月癸酉遣大將軍昌城公孫深使於突
厥司賓李際小賓部賀遂禮使於齊乙酉柱國安義公
宇文丘薨三月癸卯朔日有蝕之齊遣使來聘丙辰誅
大冢宰晉國公䕶䕶子柱國譚國公㑹㑹弟大将軍莒
國公至崇業公靜并柱國侯伏侯龍恩龍恩弟大将軍
萬夀大将軍劉勇等大赦改元罷中外府癸亥以太傅
蜀國公尉遲迥為太師柱國鄧國公竇熾為太傅大司
空申國公李穆為太保齊國公憲為大冢宰衛國公直
為大司徒趙國公招為大司空柱國枹罕公辛威為大
司寇綏徳公陸通為大司馬詔曰民亦勞止則星動於
天作事不時則石言於國故知為政欲靜靜在寕民為
治欲安安在息役頃興造無度徴發不已加以頻嵗師
旅農畝廢業去秋灾蝗年榖不登民有散亡家空杼柚
朕每旦恭已夕惕兢懐自今正調以外無妄徴發庶時
殷俗阜稱朕意焉夏四月甲戍以代國公逹滕國公􁍠
並為柱國詔荆州安州江陵等總管停隸㐮州己卯以
柱國張掖公王傑為涇州總管魏國公李暉為梁州總
管詔公卿以下各舉所知遣工部代公逹小禮部辛彦
之使於齊丙戌詔百官軍民上封事極言得失丁亥詔
斷四方非常貢獻庚寅追尊畧陽公為孝閔皇帝癸巳
立魯國公贇為皇太子大赦天下百官各加封級五月
封衛國公直長子賓為莒國公紹莒莊公洛生後壬戌
帝以大旱集百官於庭詔之曰盛農之節亢陽不雨氣
序愆度盖不徒然豈朕德薄刑賞乖中歟將公卿大臣
或非其人歟宜盡直言無得有𨼆公卿各引咎自責其
夜澍雨六月庚子改置宿衛官員秋七月辛丑陳遣使
來聘丙午辰星太白合於東井己酉月犯心中星九月
庚子朔日有蝕之庚申扶風掘地得玉盃以獻冬十月
庚午詔江陵所獲俘虜充官口者悉免為民辛未遣小
匠師楊勰齊馭唐則使於陳柱國大司馬綏德公陸通
薨十一月丙午上親率六軍講武城南庚戌行幸羌橋
集京城以東諸軍都督以上頒賜有差乙卯還宮壬戍
以大司空趙國公招為大司馬乙未月犯心中星十二
月壬申行幸斜谷集京城以西諸軍都督已上頒賜有
差丙戌還宮己丑帝御正武殿親録囚徒至夜而罷庚
寅幸道會苑以上善殿壯麗遂焚之
二年春正月辛丑祠南郊乙巳以柱國㕐門公田𢎞為
大司空大将軍徐國公若干鳯為柱國庚戌復置帥都
督官乙卯祠太廟閏月己巳陳遣使來聘二月辛亥白
虹貫日甲寅詔皇太子贇撫廵西土壬戌遣司㑹侯莫
陳凱太子宮尹鄭譯使於齊熒惑犯輿鬼入積尸省雍
州内八郡併入京兆馮翊扶風咸陽等郡三月己卯皇
太子於岐州獲二白鹿以獻詔答曰在德不在瑞癸巳
省六府諸司中大夫以下官府置四司以下大夫為之
官長上士貳之夏四月己亥祠大廟丙辰増改東宮官
員五月丁卯熒惑犯右執法丁丑以柱國周昌公侯莫
陳瓊為大宗伯滎陽公司馬消難為大司寇上庸公陸
騰為大司空六月庚子省六府員外諸官皆為丞甲辰
月犯心中星壬子皇孫衍生文武官普加一階大選諸
軍將帥丙辰帝御露寢集諸軍将朂以戎事庚申詔諸
軍旌旗皆畫以猛獸鷙鳥之象秋七月己巳祠太廟自
春末不雨至於是月壬申集百寮於大德殿帝責躬罪
己問以政治得失戊子雨八月丙午改三夫人為三妃
關内大蝗九月乙丑陳遣使來聘癸酉太白犯右執法
戊寅以柱國鄭國公逹奚震為金州總管詔曰政在節
財禮唯寧儉而頃者婚嫁競為奢靡牢羞之費罄竭資
財甚乖訓典之理有司宜加宣勒使咸遵禮制壬午納
皇太子妃楊氏冬十月癸卯齊遣使來聘甲辰六代樂
成帝御崇信殿集百官以觀之十一月辛巳帝親率大
軍講武於城東癸未集諸軍都督以上五十人於道㑹
苑大射帝親臨射宮大備軍容十二月癸巳集羣臣及
沙門道士等帝升高座辨釋三教先後以儒教為先道
教為次佛教為後以大将軍樂川公赫連逹為柱國詔
曰尊年尚齒列代𢎞規序舊酬勞哲王明範朕嗣承𢎞
業君臨萬邦驅此兆庶寘諸仁夀軍民之間年多耆耋
眷言衰暮宜有優崇可頒授老職使榮霑邑里戊午聽
訟於正武殿自旦及夜繼之以燭
三年春正月壬戌朝羣臣於露門冊柱國齊國公憲衛
國公直趙國公招譙國公儉陳國公純越國公盛代國
公逹滕國公逌並進爵為王己巳祠太廟庚午突厥遣
使獻馬癸酉詔自今已後男年十五女年十三已上爰
及鰥寡所在軍民以時嫁娶務從節儉勿為財幣稽留
乙亥親耕籍田丙子初服短衣享二十四軍督將以下
試以軍旅之法縱酒盡歡詔以往嵗年榖不登民多乏
絶令公私道俗凡有貯積粟麥者皆准口聽留以外盡
糶二月壬辰朔日有食之丁酉紀國公康畢國公賢酆
國公貞宋國公實漢國公贊秦國公贄曹國公允並進
爵為王丙午令六府各舉賢良清正之人癸丑柱國許
國公宇文善有罪免乙卯行幸雲陽宮丙辰詔曰民生
而靜純懿之性本均感物而遷嗜欲之情斯起雖復雲
鳥殊世文質異時莫不限以隄防示之禁令朕君臨萬
㝢覆養黎元思振頺綱納之軌式比因人有犯與衆棄
之所在羣官有愆過者咸聽首露莫不輕重畢陳纎毫
無𨼆斯則風行草偃從化無違導德齊禮庶幾可致但
上失其道有自來矣凌夷之弊反本無由宜加蕩滌與
民更始可大赦天下庚申皇太后不豫三月辛酉至自
雲陽宮癸酉皇太后叱奴氏崩帝居倚廬朝夕共一溢
米羣臣表請累旬乃止詔皇太子贇總釐庶政夏四月
乙卯齊遣使弔贈㑹葬丁巳有星孛於東北紫宮垣長
七尺五月庚申𦵏文宣皇后於永固陵帝袒跣至陵所
辛酉詔曰齊斬之情經籍彜訓近代沿革遂亡斯禮伏
奉遺令既𦵏便除攀慕几筵情實未忍三年之喪逹於
天子古今無易之道王者之所常行但時有未諧不得
全制軍國務重庶自聽朝縗麻之節苫廬之禮率遵前
典以申罔極百寮以下宜依遺令公卿上表固請俯就
權制過葬即吉帝不許引古禮答之羣臣乃止於是遂
申三年之制五服之内亦令依禮初置太子諫議員四
人文學十人皇弟皇子友員各二人學士六人丁卯荆
州獻白烏戊辰詔故晉國公䕶及諸子並追復先封改
𦵏加謚丙子初斷佛道二教經像悉毁罷沙門道士並
令還民并禁諸淫祠禮典所不載者盡除之六月丁未
集諸軍将教以戰陣之法壬子更鑄五行大布錢以一
當十與布泉錢並行戊午詔曰至道𢎞深混成無際體
包空有理極幽𤣥但岐路既分泒源逾遠淳離朴散形
氣斯乖遂使三墨八儒朱紫交競九流七畧異説相騰
道𨼆小成其來舊矣不有㑹歸争驅靡息今可立通道
觀聖哲微言先賢典訓金科玉篆秘蹟𤣥文所以濟養
黎元扶成教義者並宜𢎞闡一以貫之俾夫翫培塿者
識嵩岱之崇崫守磧礫者悟渤澥之泓澄不亦可乎秋
七月庚申行幸雲陽宮乙酉衛王直在京師舉兵反欲
突入肅章門司武尉遲運等拒守直敗率百餘騎遁走
京師連雨三旬是日霽戊子至自雲陽宮八月辛卯擒
直於荆州免為庶人乙未詔自建德元年八月以前犯
罪未被推糾於後事發失官爵者並聼復舊丙申行幸
雲陽宮九月庚申幸同州戊辰以柱國大宗伯周昌公
侯莫陳瓊為秦州總管冬十月丙申御正楊尚希禮部
盧愷使於陳戊戍雍州獻蒼烏庚子詔蒲州民遭饑之
絶者令向郿城以西及荆州管内就食甲寅行幸蒲州
乙卯曲赦蒲州見囚大辟以下丙辰行幸同州始州民
王鞅擁衆反大將軍鄭恪討平之十一月戊午以柱國
大司空上庸公陸騰為涇州總管于闐遣使獻名馬己
巳大閲扵城東甲戍至自同州十二月戊子大㑹衛官
及軍人以上賜錢帛各有差辛夘月掩太白詔荆襄安
延夏五州總管内有能率其從軍者授官各有差其貧
下戸給復三年丙申改諸軍軍士並為侍官丁酉利州
上言騶虞見癸卯集諸軍講武於臨臯澤凉州比年地
震壊城郭地裂涌泉出
　
　
　
　
　
　
　
　
　
　
　
　周書卷五
　周書卷五考證
武帝紀上楊忠破齊長城至晉陽而還○(臣文淳/)按晉
　陽之戰通鑑書周師大敗而還本紀與忠傳俱諱不
　書盖此書雖令狐德棻等撰次其實本於隋之史官
　所紀忠乃隋之太祖故為諱之也
封開府李昞為唐國公○昞諸本俱作虎(臣文淳/)按通
　鑑李虎卒於魏大統十七年五月新舊唐書唐太祖
　本紀太祖父昞封唐國公此唐有天下之號所自起
　也大約此書原本凡李虎李昞俱稱李諱後人妄改
　又不深考故此處與下文以大将軍唐國公李昞為
　柱國並訛作李虎今改正
遣大將昌城公孫深使於突厥○北史及通鑑俱無孫
　字按深即宇文䕶之子孫字當衍
司賓李際○司賓舊本及北史俱作司宗通鑑作司賓
　注云盖周官大行人之職小賓部則小行人之職也
　從通鑑改
三年○建德三年陳大建六年也通鑑書六年春正月
　壬戍朔周齊公憲等七人進爵為王本紀憲直招儉
　純盛逹逌共八人通鑑又書二月丁酉周紀國公賢
　等六人進爵為王本紀康賢貞實贊贄允共七人俱
　與通鑑不同
　
　
　
　
　
　
　
　
　
　
　周書卷五考證
欽定四庫全書
　周書卷六
　　唐　令　狐　德　棻　等　撰
　帝紀第六
　　武帝下
建徳四年春正月戊辰以柱國枹罕公辛威為寧州總
管太原公王康為襄州總管初置營軍器監壬申詔曰
今陽和布氣品物資始敬授民時義兼敦勸詩不云乎
弗躬弗親庶民弗信刺史守令宜親勸農百司分番躬
自率導事非機要並停至秋鰥寡孤獨不能自存者所
在量加賑䘏逋租懸調兵役殘功並宜蠲免癸酉行幸
同州二月丙戌朔日有蝕之辛卯改置宿衛官員巳酉
柱國廣徳公李意有罪免三月丙辰遣小司寇淮南公
元衛納言伊婁謙使於齊郡縣各省主簿一人丙寅至
自同州甲戌以柱國趙王招為雍州牧夏四月甲午柱
國燕國公于寔有罪免丁酉初令上書者並為表於皇
太子以下稱啓六月詔東南道四總管内自去年以來
新附之戸給復三年秋七月丙辰行幸雲陽宮己未禁
五行大布錢不得出入關布泉錢聽入而不聽出丁卯
至自雲陽宮甲戌陳遣使來聘丙子召大將軍以上於
大徳殿帝曰太祖神武膺運創造王基兵威所臨有征
無戰唯彼偽齊猶懐跋扈雖復戎車屢駕而大勲未集
朕以寡昧纂承鴻緒往以政出權宰無所措懐自親覽
萬機便圗東討惡衣菲食繕甲治兵數年已來戰備稍
足而偽主昏虐恣行無道伐暴除亂斯實其時今欲數
道出兵水陸兼進北拒太行之路東扼黎陽之險若攻
拔河陰兖豫則馳檄可定然後養鋭享士以待其至但
得一戰則破之必矣王公以為何如羣臣咸稱善丁丑
詔曰髙氏因時放命據有汾漳擅假名器厯年永久朕
以亭毒為心遵養時晦遂敦聘好務息黎元而彼懐惡
不悛尋事侵軼背言負信竊邑藏姦往者軍下宜陽釁
由彼始兵興汾曲事非我先此獲俘囚禮送相繼彼所
拘執曾無一反加以淫刑妄逞毒賦繁興齊魯軫殄悴
之哀幽并啓來蘇之望既禍盈惡稔衆叛親離不有一
戎何以大定今白藏在辰涼風戒節厲兵詰暴時事惟
宜朕當親御六師龔行天罰庶憑祖宗之靈潛資将士
之力風馳九有電掃八紘可分命衆軍指期進發以柱
國陳王純為前一軍總管榮陽公司馬消難為前二軍
總管鄭國公逹奚震為前三軍總管越王盛為後一軍
總管周昌公侯莫陳瓊為後二軍總管趙王招為後三
軍總管齊王憲率衆二萬趣黎陽隋國公楊堅廣寧侯
薛廻舟師三萬自渭入河柱國梁國公侯莫陳芮率衆
一萬守太行道申國公李穆帥衆三萬守河陽道常山
公于翼帥衆二萬出陳汝壬午上親率六軍衆六萬直
指河陰八月癸卯入于齊境禁伐樹踐苗稼犯者以軍
法從事丁未上親率諸軍攻河陰大城拔之進攻子城
未克上有疾九月辛酉夜班師水軍焚舟而退齊王憲
及于翼李穆等所在克㨗降拔三十餘城皆棄而不守
唯以王藥城要害令儀同三司韓正守之正尋以城降
齊戊寅至自東伐己卯以華州刺史畢王賢為荆州總
管冬十月戊子初置上柱國上大將軍官改開府儀同
三司為開府儀同大將軍儀同三司為儀同大將軍又
置上開府上儀同官甲午行幸同州閏月齊將尉相貴
寇大寧延州總管王慶擊走之以柱國齊王憲蜀國公
尉遲迥為上柱國柱國代王逹為益州總管大司寇滎
陽公司馬消難為梁州總管詔諸畿郡各舉賢良十一
月己亥改置司内官員十二月辛亥朔日有食之庚午
至自同州丙子陳遣使來聘是嵗岐寧二州民饑開倉
賑給
五年春正月癸未行幸同州辛卯行幸河東涑川集關
中河東諸軍校獵甲午還同州丁酉詔曰朕克已思治
而風化未𢎞永言前古載懐夕惕可分遣大使周省四
方察訟聽謠問民䘏𨼆其獄犴無章侵漁黎庶隨事䆒
驗條録以聞若政績有施治綱克舉及行宣圭蓽道著
邱園並須撿審依名騰奏其鰥寡孤獨實可哀矜亦宜
賑給務使周贍廢布泉錢戊申初令鑄錢者絞其從者
遠配為民二月辛酉遣皇太子贇廵撫西土仍討吐谷
渾戎事節度並宜隨機專决三月庚子月犯東井第一
星壬寅至自同州文宣皇后服再期戊申祥夏四月乙
卯行幸同州開府清河公宇文神舉攻拔齊陸渾等五
城五月壬辰至自同州六月戊申朔日有食之辛亥祠
太廟丙辰利州總管紀王康有罪賜死丁巳行幸雲陽
宮月掩心後星庚午熒惑入輿鬼秋七月乙未京師旱
八月戊申皇太子伐吐谷渾至伏俟城而還乙卯至自
雲陽宮乙丑陳遣使來聘九月丁丑大醮於正武殿以
祈東伐冬十月帝謂羣臣曰朕去嵗屬有疹疾遂不得
克平逋寇前入賊境備見敵情觀彼行師殆同兒戲又
聞其朝政昏亂政由羣小百姓嗷然朝不謀夕天與不
取恐貽後悔若復同往年出軍河外直為撫背未扼其
喉然晉州本髙歡所起之地鎭攝要重今往攻之彼必
來援吾嚴軍以待撃之必克然後乘破竹之勢鼓行而
東足以窮其窟穴混同文軌諸將多不願行帝曰幾者
事之微不可失矣若有沮吾軍者朕當以軍法裁之己
酉帝總戎東伐以越王盛為右一軍總管杞國公亮為
右二軍總管隋國公楊堅為右三軍總管譙王儉為左
一軍總管大將軍竇泰為左二軍總管廣化公丘崇為
左三軍總管齊王憲陳王純為前軍庚戍熒惑犯太㣲
上將戊午嵗星犯太陵癸亥帝至晉州遣齊王憲率精
騎二萬守雀鼠谷陳王純步騎二萬守千里徑鄭國公
逹奚震步騎一萬守統軍川大将軍韓明步騎五千守
齊子嶺焉氏公尹昇步騎五千守鍾鼓鎮涼城公辛韶
歩騎五千守蒲津關柱國趙王招步騎一萬自華谷攻
齊汾州諸城柱國宇文盛步騎一萬守汾水關遣内史
王誼監六軍攻晉州城帝屯於汾曲齊王憲攻洪洞永
安二城並拔之是夜虹見於晉州城上首向南尾入紫
微宮長十餘丈帝每日自汾曲赴城下親督戰城中惶
窘庚午齊行䑓左丞侯子欽出降壬申齊晉州刺史崔
景嵩守城北面夜密遣使送款上開府王軌率衆應之
未明登城鼓噪齊衆潰遂克晉州擒其城主特進開府
海昌王尉相貴俘甲士八千人送關中甲戍以上開府
梁士彦為晉州刺史加授大將軍留精兵一萬以鎮之
又遣諸軍徇齊諸城鎮並相次降欵十一月己卯齊主
自并州率衆來援帝以其兵新集且避之乃詔諸軍班
師遣齊王憲為後拒是日齊主至晉州憲不與戰引軍
度汾齊主遂圍晉州晝夜攻之齊王憲屯諸軍於涑水
為晉州聲援河東地震癸巳至自東伐獻俘於太廟甲
午詔曰偽齊違信背約惡稔禍盈是以親總六師問罪
汾晉兵威所及莫不摧殄賊衆危惶烏栖自固暨元戎
反斾方來聚結遊魂境首尚敢趦趄朕今更率諸軍應
機除剪丙申放齊諸城鎮降人還丁酉帝發京師壬寅
度河與諸軍合十二月戊申次於晉州初齊攻晉州恐
王師卒至於城南穿塹自喬山屬於汾水庚戍帝帥諸
軍八萬人置陣東西二十餘里帝乘常御馬從數人廵
陣處分所至輙呼主帥姓名以慰勉之將士感見知之
恩各思自厲將戰有司請換馬帝曰朕獨乘良馬何所
之齊主亦扵塹北列陣申後齊人塡塹南引帝大喜勒
諸軍擊之齊人便退齊主與其麾下數十騎走還并州
齊衆大潰軍資甲仗數百里間委棄山積辛亥帝幸晉
州仍率諸軍追齊主諸將固請還師帝曰縱敵患生卿
等若疑朕將獨往諸將不敢言甲寅齊主遣其丞相髙
阿那肱守高壁帝麾軍直進那肱望風退散丙辰師次
介休齊將韓建業舉城降以為上柱國封郇國公丁巳
大軍次并州齊主留其從兄安徳王延宗守并州自將
輕騎走鄴是日詔曰(此下缺/)
　
　　　　　　　人寄喉脣之重棟梁骨鯁翦為仇讐
狐趙緒餘降成皁𨽻民不見徳唯虐是聞朕懐兹漏網
置之度外正欲各靜封疆共紓民瘼故也爾之主相曽
不是思欲構厲階反貽其梗我之率土咸求倳刃帷幄
獻兼弱之謀爪牙奮干戈之勇贏糧坐甲若赴私讐是
以一鼓而定晉州再舉而摧逋醜偽丞相髙阿那肱驅
逼餘燼竊據高壁偽定南王韓建業作守介休規相抗
擬聊示兵威應時崩潰那肱則單馬宵遁建業則面縳
軍和爾之逃卒所知見也若其懐遠以德則爾難以徳
綏處隣以義則爾難以義服且天與不取道家所忌攻
昧侮亡兵之上術朕今親馭羣雄長驅宇内六軍舒斾
萬隊啓行勢與雷電爭威氣逐風雲齊舉王師所次已
逹近郊望嵗之民室家相慶來蘇之后思副厥誠偽主
若妙盡人謀深逹天命牽羊道左銜璧轅門當惠以焚
櫬之恩待以列侯之禮偽将相王公已下衣冠士民之
族如有深識事宜建功立効官榮爵賞各有加隆若下
愚不移守迷莫改則委之執憲以正刑書嗟爾庶士胡
寧自棄或我之將卒逃彼逆朝無問貴賤皆從蕩滌善
求多福無貽後悔璽書所至咸使聞知自是齊之將帥
降者相繼封其特進開府賀拔伏恩為郜國公其餘官
爵各有差戊午髙延宗僭即偽位改年徳昌己未軍次
并州庚申延宗擁兵四萬出城抗拒帝率諸軍合戰齊
人退帝乘勝逐北率千餘騎入東門詔諸軍繞城置陣
至夜延宗率其衆排陣而前城中軍却人相蹂踐大為
延宗所敗死傷略盡齊人欲閉門以閽下積尸扉不得
闔帝從數騎崎嶇危險僅得出門至明率諸軍更戰大
破之擒延宗并州平壬戍詔曰昔天厭水運龍戰于野
兩京圮隔四紀于兹朕垂拱巖廊君臨宇縣相邠民於
海内混楚弓於天下一物失所有若推溝方欲徳綏未
服義征不譓偽主髙緯放命燕齊怠慢典刑俶擾天紀
加以背惠怒鄰棄信忘義朕應天從物伐罪弔民一鼓
而蕩平陽再舉而摧勍敵偽署王公相繼道左髙緯智
窮數屈逃竄草間偽安徳王髙延宗擾攘之間遂竊名
號與偽齊昌王莫多婁敬顯等收合餘燼背城抗敵王
威既振魚潰鳥離破竹更難建瓴非易延宗衆散解甲
軍門根本既傾枝葉自霣幽青海岱折簡而來冀北河
南傳檄可定八紘共貫六合同風方當偃伯靈臺休牛
桃塞無疆之慶非獨在余漢皇約法除其苛政姬王輕
典刑彼新邦思覃惠澤被之率土新舊臣民皆從蕩滌
可大赦天下髙緯及王公以下若釋然歸順咸許自新
諸亡入偽朝亦從寛宥官榮次序依例無失其齊偽制
令即宜削除鄒魯缙紳幽并騎士一介可稱並宜銓錄
百年去殺雖或難希期月有成庶幾可勉丙寅出齊宮
中金銀寶器珠翠麗服及宮女二千人班賜將士以柱
國趙王招陳王純越王盛把國公亮梁國公侯莫陳苪
庸國公王謙北平公冦紹鄭國公逹奚震並為上柱國
封齊王憲子安城郡公質為河間王大將軍廣化公丘
崇為潞國公神水公姬願為原國公廣業公尉遲運為
盧國公諸有功者封授各有差癸酉帝率六軍趣鄴以
上柱國陳王純為并州總管
六年春正月乙亥齊主傳位於其太子恒改年承光自
號為太上皇壬辰帝至鄴齊主先於城外掘壍豎柵癸
巳帝率諸軍圍之齊人拒守諸軍奮擊大破之遂平鄴
齊主先送其母并妻子於青州及城陷乃率數十騎走
青州遣大將軍尉遲勤率二千騎追之是戰也於陣獲
其齊昌王莫多婁敬顯帝責之曰汝有死罪者三前從
并走鄴㩦妾棄母是不孝外為偽主戮力内實通啓於
朕是不忠送款之後猶持両端是不信如此用懷不死
何待遂斬之是日西方有聲如雷者一甲午帝入鄴城
齊任城王湝先在冀州齊主至河遣其侍中斛律孝卿
送傳國璽禪位於湝孝卿未逹被執送鄴詔去年大赦
班宣未及之處皆從赦例封齊開府洛州刺史獨孤永
業為應國公丙申以上柱國越王盛為相州總管己亥
詔曰自晉州大陣至於平鄴身殞戰塲者其子即授父
本官尉遲勤擒齊主及其太子恒於青州庚子詔曰偽
齊之末姦佞擅權濫罰淫刑動挂羅網偽右丞相咸陽
王故斛律明月偽侍中特進開府故崔季舒等七人或
功髙𫉬罪或直言見誅朕兵以義動翦除凶暴表閭封
墓事切下車宜追贈諡并窆措其見存子孫各隨蔭敘
錄家口田宅没官者並還之辛丑詔曰偽齊叛渙竊有
漳濵世縱淫風事窮彫飾或穿池運石為山學海或層
臺累構槩日凌雲以暴亂之心極奢侈之事有一於此
未或弗亡朕菲食薄衣以𢎞風教追念生民之費尚想
力役之勞方當易兹弊俗率歸節儉其東山南園及三
臺可並毁撤瓦木諸物凡入用者盡賜下民山園之田
各還本主二月丙午論定諸軍功勲置酒於齊太極殿
㑹軍士以上班賜有差丁未齊主至帝降自阼階以賔
主之禮相見髙湝在冀州擁兵未下遣上柱國齊王憲
與柱國隋公楊堅率軍討平之齊定州刺史范陽王高
紹義叛入突厥齊諸行臺州鎮悉降關東平合州五十
五郡一百六十二縣三百八十五戸三百三十萬二千
五百二十八口二千萬六千六百八十六乃於河陽幽
青南兖豫徐北朔定並置總管府相并二總管各置宫
及六府官癸丑詔曰無侮焭獨事顯前書哀彼矜人惠
流往訓偽齊末政昏虐寔繁災甚滔天毒流比屋無罪
無辜係虜三軍之手不飲不食僵仆九逵之門朕為民
父母職養黎人念甚泣辜誠深罪已除其苛政事屬改
張宜加寛宥兼行賑䘏自偽武平三年以來河南諸州
之民偽齊被掠為奴婢者不問官私並宜放免其住在
淮南者亦即聽還願往淮北者可隨便安置其有癃殘
孤老饑餒絶食不能自存者仰刺史守令及親民長司
躬自檢校無親屬者所在給其衣食務使存濟乙卯帝
自鄴還京丙辰以柱國隋公楊堅為定州總管三月壬
午詔山東諸州各舉明經幹治者二人若竒才異術卓
爾不羣者弗拘多少夏四月乙巳至自東伐列齊主於
前其王公等並從車轝旗幟及器物以次陳於其後大
駕布六軍備凱樂獻俘於太廟京邑觀者皆稱萬嵗戊
申封齊主為温國公庚戍大㑹羣臣及諸蕃客於露寢
乙卯廢蒲陜涇寧四州總管己巳祠太廟詔曰東夏既
平王道初被齊氏弊政餘風未殄朕劬勞萬幾念存康
濟恐清净之志未形四海下民疾苦不能上逹寢興軫
慮用切於懷宜分遣使人廵方撫慰觀風省俗宣揚治
道有司明立條科務在𢎞益五月丁丑以柱國譙王儉
為大冢宰庚辰以上柱國把國公亮為大司徒鄭國公
逹奚震為大宗伯梁國公侯莫陳芮為大司馬柱國應
國公獨孤永業為大司寇鄖國公韋孝寛為大司空辛
巳大醮於正武殿以報功也己丑祠方丘詔曰朕欽承
丕緒寢興寅畏惡衣菲食貴昭儉約上棟下宇土階茅
屋猶恐居之者逸作之者勞詎可廣厦髙堂肆其嗜欲
往者冡臣專任制度有違正殿别寢事窮壯麗非直雕
牆峻宇深戒前王而締構𢎞敞有踰清廟不軌不物何
以示後兼東夏初平民未見德率先海内宜自朕始其
露寢㑹義崇信含仁雲和思齊諸殿等農隙之時悉可
毁撤雕斵之物並賜貧民繕造之宜務從卑朴癸巳行
幸雲陽宫戊戍詔曰京師宮殿已從撤毁并鄴二所華
侈過度誠復作之非我豈容因而弗革諸堂殿壯麗並
宜除蕩甍宇雜物分賜窮民三農之隙别漸營構止蔽
風雨務在卑狹庚子陳遣使來聘是月青城門無故自
崩六月丁未至自雲陽宮辛亥御正武殿錄囚徒癸亥
於河州鷄鳴防置旭州甘松防置芳州廣川防置𢎞州
甲子帝東廵丁卯詔曰同姓百世婚姻不通盖惟重别
周道然也而娶妻買妾有納母氏之族雖曰異宗猶為
混雜自今以後悉不得娶母同姓以為妾其已定未成
者即令改聘秋七月己卯封齊王憲第四子廣都公負
為莒國公紹莒莊公洛生後癸未應州獻芝草丙戍行
幸洛州己丑詔山東諸州舉有才者上縣六人中縣五
人下縣四人赴行在所共論治政得失戊戍以上柱國
庸公王謙為益州總管八月壬寅議定權衡度量頒於
天下其不依新式者悉追停詔曰以刑止刑世輕世重
罪不及嗣皆有定科雜役之徒獨異常憲一從罪配百
世不免罰既無窮刑何以措道有沿革宜從寛典凡諸
雜戸悉放為民配雜之科因之永削甲子鄭州獻九尾
狐皮肉銷盡骨體猶具帝曰瑞應之來必昭有德若使
五品時敘四海和平家識孝慈人知禮讓乃能致此今
無其時恐非實錄乃命焚之九月壬申以柱國鄧國公
竇熾申國公李穆並為上柱國戊寅初令民庶已上唯
聽衣綢綿綢絲布圓綾紗絹綃葛布等九種餘悉停斷
朝祭之服不拘此例甲申絳州獻白雀壬辰詔東土諸
州儒生明一經已上並舉送州郡以禮發遣癸卯封上
大將軍上黄公王軌為郯國公吐谷渾遣使獻方物冬
十月戊申行幸鄴宮戊午改葬德皇帝於冀州帝服緦
哭於太極殿百官素服哭是月誅温國公髙緯十一月
庚午百濟遣使獻方物壬申封皇子充為道王兌為蔡
王癸酉陳將吳明徹侵呂梁徐州總管梁士彦出軍與
戰不利退守徐州遣上大將軍郯國公王軌率師討之
是月稽胡反遣齊王憲率軍討平之詔自永熙三年七
月已來去年十月已前東土之民被抄畧在化内為奴
婢者及平江陵之後良人沒為奴婢者並宜放免所在
附籍一同民伍若舊主人猶須共居聽留為部曲及客
女詔曰正位於中有聖通典質文相革損益不同五帝
則四星之象三王制六宮之數劉曹已降等列彌繁選
擇遍於生民命秩方於庶職椒房丹地有衆如雲本由
嗜欲之情非關風化之義朕運當澆季思復古始無容
廣集子女屯聚宮掖𢎞贊後庭事從約簡可置妃二人
世婦三人御妻三人自兹以外悉宜減省己亥晦日有
蝕之初行刑書要制持杖羣彊盗一匹以上不持杖羣
彊盗五匹以上監臨主掌自盗二十匹以上小盗及詐
偽請官物三十匹以上正長𨼆五戸及十丁以上𨼆地
三頃以上者至死刑書所不載者自依律科十二月戊
午吐谷渾遣使獻方物己未東夀陽土人反率衆五千
襲并州城刺史東平公宇文神舉破平之庚申行幸并
州宫移并州軍人四萬戸於關中丙寅以柱國滕王逌
為河陽總管丁卯以柱國隋國公楊堅為南兖州總管
上柱國申國公李穆為并州總管戊辰廢并州宮及六
府是月北營州刺史髙寳寧據州反
宣政元年春正月癸酉吐谷渾偽趙王他婁屯來降壬
午行幸鄴宮分相州廣平郡置洺州清河郡置貝州黎
陽郡置黎州汲郡置衛州分定州常山郡置恒州分并
州上黨郡置潞州辛卯行幸懷州癸巳幸洛州詔於懷
州置宮二月甲辰柱國大冢宰譙王儉薨丁已帝至自
東廵乙丑以上柱國越王盛為大冢宰陳王純為雍州
牧三月戊辰於蒲州置宮廢同州及長春二宮壬申突
厥遣使獻方物甲戌初服常冠以皁紗為之加簪而不
施纓導其制若今之折角巾也上大将軍郯國公王軌
破陳師於呂梁擒其將吳明徹等俘斬三萬餘人丁亥
詔柱國故豆盧寧征江南武陵南平等郡所有民庶為
人奴婢者悉依江陵放免壬辰改元夏四月壬子初令
遭父母喪者聽終制庚申突厥入寇幽州殺掠吏民議
將討之五月己丑帝總戎北伐遣柱國原公姬願東平
公宇文神舉等率軍五道俱入發關中公私驢馬悉從
軍癸巳帝不豫止于雲陽宮丙申詔停諸軍事六月丁
酉帝疾甚還京其夜崩於乘輿時年三十六遺詔曰人
肖形天地禀質五常修短之期莫非命也朕君臨宇縣
十有九年未能使百姓安樂刑措罔用所以昧旦求衣
分宵忘寢昔魏室將季海内分崩太祖扶危翼傾肇開
王業燕趙榛蕪久竊名號朕上述先志下順民心遂與
王公將帥共平東夏雖復妖氛蕩定而民勞未康毎一
念此如臨氷谷將欲包舉六合混同文軌今遘疾大漸
氣力稍微有志不申以此歎息天下事重萬幾不易王
公以下爰及庶僚宜輔導太子副朕遺意令上不負太
祖下無失為臣朕雖瞑目九泉無所復恨朕平生居處
每存菲薄非直以訓子孫亦乃本心所好喪事資用須
使儉而合禮墓而不墳自古通典隨吉即葬葬訖公除
四方士庶各三日哭妃嬪以下無子者悉放還家諡曰
武皇帝廟稱髙祖己未葬於孝陵帝沉毅有智謀初以
晉公䕶專權常自晦迹人莫測其深淺及誅䕶之後始
親萬機克己勵精聽覽不怠用法嚴整多所罪殺號令
懇惻唯屬意於政羣下畏服莫不肅然性既明察少於
恩惠凡布懷立行皆欲踰越古人身衣布袍寢布被無
金寶之飾諸宮殿華綺者皆撤毁之改為土階數尺不
施櫨栱其雕文刻鏤錦繡纂組一皆禁斷後宮嬪御不
過十餘人勞謙接下自彊不息以海内未康銳情教習
至於校兵閱武步行山谷履涉勤苦皆人所不堪平齊
之役見軍士有跣行者帝親脫靴以賜之每宴㑹將士
必自執杯勸酒或手付賜物至於征伐之處躬在行陣
性又果决能斷大事故能得士卒死力以弱制强破齊
之後遂欲窮兵極武平突厥定江南一二年間必使天
下一統此其志也
史臣曰自東西否隔二國爭彊戎馬生郊干戈日用兵
連禍結力敵勢均疆場之事一彼一此髙祖纘業未親
萬機慮遠謀深以蒙養正及英威電發朝政惟新内難
既除外畧方始乃苦心焦思克己勵精勞役為士卒之
先居處同匹夫之儉修富民之政務彊兵之術乘讐人
之有釁順大道而推亡五年之間大勲斯集攄祖宗之
宿憤拯東夏之阽危盛矣哉其有成功者也若使翌日
之瘳無爽經營之志獲申黷武窮兵雖見譏於良史䧺
圖遠畧足方駕於前王者歟
　
　
　
　
　
　周書卷六
　周書卷六考證
武帝紀下隋國公楊堅廣寧侯薛㢠廻舟師三萬自渭入
　河○廣寧侯薛廻北史作廣寧公侯莫陳廻未知孰
　是
封皇子充為道王○通鑑云周立皇子衍為道王胡三
　省注云皇子當作皇孫周太子之長子(臣文淳/)按武
　皇七男道王充字乾仁建德六年封王正與此合又
　云宣帝三子鄴王衍大象二年封王武帝時無封皇
　孫為王之事
　
　
　
　
　
　
　周書卷六考證
欽定四庫全書
　周書卷七
　　唐　令　狐　德　棻　等　撰
　帝紀第七
　　宣帝
宣皇帝諱贇字乾伯髙祖長子也母曰李太后武成无
年生於同州保定元年五月丙午封魯國公建德元年
四月癸巳髙祖親告廟冠於阼階立為皇太子詔皇太
子廵撫西土文宣皇后崩髙祖諒闇詔太子總朝政五
旬而罷髙祖每廵幸四方太子常留監國五年二月又
詔皇太子廵西土因討吐谷渾宣政元年六月丁酉髙
祖崩戊戍皇太子即皇帝位尊皇后為皇太后癸丑嵗
星熒惑太白合於東井甲子誅上柱國齊王憲封開府
于智為齊國公閏月乙亥詔山東流民新復業者及突
厥侵掠家口破亡不能存濟者竝給復一年立妃楊氏
為皇后辛巳以上柱國趙王招為太師陳王純為太傅
柱國代王達滕王逌盧國公尉遲運薛國公長孫覽竝
為上柱國進封柱國平陽郡公王誼為揚國公是月幽
州人盧昌期據范陽反詔柱國東平公宇文神舉帥衆
討平之秋七月辛丑月犯心前星乙巳祠太廟丙午祠
圓丘戊申祠方丘庚戍以小宗伯岐國公斛斯徵為太
宗伯丙辰熒惑太白合於七星己未太白犯軒轅大星
壬戍以柱國南兗州總管隋公楊堅為上柱國大司馬
癸亥尊所生李氏為帝太后八月丙寅夕月於西郊長
安萬年二縣民居在京城者給復三年壬申行幸同州
遣大使廵察諸州詔制九條宣下州郡一曰決獄科罪
皆准律文二曰母族絶服外者聴婚三曰以杖決罰悉
令依法四曰郡縣當境賊盗不擒獲者竝仰録奏五曰
孝子順孫義夫節婦表其門閭才堪任用者即宜申薦
六曰或昔經驅使名位未達或沉淪蓬蓽文武可施宜
竝採訪具以名奏七曰偽齊七品以上已敕收用八品
以下爰及流外若欲入仕皆聴預選降二等授官八曰
州舉髙才博學者為秀才郡舉經眀行修者為孝廉上
州上郡歳一人下州下郡三歳一人九曰年七十以上
依式授官鰥寡困乏不能自存者竝加稟恤以大司徒
把國公亮為安州總管上柱國薛國公長孫覽為大司
徒柱國揚國公王誼為大司空庚辰太白入太微丙戍
以柱國永昌公椿為大司寇九月丁酉熒惑入太微以
柱國宇文盛張掖公王傑枹罕公辛威鄖國公韋孝寛
竝為上柱國庚戍封皇弟元為荆王詔諸應拜者皆以
三拜成禮汾州稽胡帥劉受邏千舉兵反詔上柱國越
王盛為行軍元帥率衆討平之庚申熒惑犯左執法冬
十月癸酉至自同州以大司空揚國公王誼為襄州總
管戊子百濟遣使獻方物十一月己亥講武於道㑹苑
帝親擐甲胄是月突厥寇邊圍酒泉殺掠吏民十二月
甲子以柱國畢王賢為大司空癸未熒惑入氐仍留經
一月己丑以上柱國河陽總管滕王逌為行軍元帥率
衆伐陳免京師見徒竝令從軍
大象元年春正月癸巳受朝於露門帝服通天冠絳紗
袍羣臣皆服漢魏衣冠大赦改无大成初置四輔官以
上柱國大冢宰越王盛為大前疑相州總管蜀國公尉
遲逈為大右弼申國公李穆為大左輔大司馬隋國公
楊堅為大後丞癸夘封皇子衍為魯王甲辰東廵狩丙
午日有背以柱國常山公于翼為大司徒辛亥以柱國
許國公宇文善為大宗伯癸丑日又背戊午行幸洛陽
立魯王衍為皇太子二月癸亥詔曰河洛之地世稱朝
市上則於天隂陽所㑹下紀於地職貢路均聖人以萬
物阜安乃建王國時經五代世厯千祀規模𢎞遠邑居
壯麗自魏氏失馭城闕為墟君子有戀舊之風小人深
懐土之思我太祖受命酆鎬胥宇崤函蕩定四方有懐
光宅髙祖神功聖略混一區宇往廵東夏省方觀俗布
政此宫遂移氣序朕以𦕈身祇承寳祚庶㡬聿修之志
敢忘燕翼之心一昨駐蹕金墉備嘗遊覽百王制度基
址尚存今若因修為功易立宜命邦事修復舊都奢儉
取文質之間功役依子来之義北瞻河内咫尺非遥前
詔經營今宜停罷於是發山東諸州兵增一月功為四
十五日役起洛陽宫常役四萬人以迄于晏駕并移相
州六府於洛陽稱東京六府殺柱國徐州總管郯國公
王軌停南討諸軍以趙王招女為千金公主嫁於突厥
戊辰以上柱國鄖國公韋孝寛為徐州總管乙亥行幸
鄴丙子初令授總管刺史及行兵者加持節餘悉罷之
辛巳詔曰有聖大寳實惟重器𤣥天表命人事與能幽
顯同謀確乎不易域中之大實懸定於杳冥天下為公
葢不避於内舉我大周感蒼昊之精受河洛之錫武功
文德光格區宇創業垂統永光無窮朕以寡薄祇承鴻
緖上頼先朝得一之迹下藉羣后不貳之心職貢與雲
雨俱通憲章共光華竝亘圓首方足咸登仁夀思隆國
本用𢎞天厯皇太子衍地居上嗣正統所歸逺憑積德
之休允叶無疆之祚帝王之量未肅而成天禄之期不
謀已至朕今𫝊位於衍乃睠四海深合謳歌之望俾予
一人髙蹈風塵之表萬方兆庶知朕意焉可大赦天下
改大成元年為大象元年帝於是自稱天元皇帝所居
稱天臺冕有二十四旒室服旗鼓皆以二十四為節内
史御正皆置上大夫皇帝衍稱正陽宫置納言御正諸
衛等官皆准天臺尊皇太后為天元皇太后封内史上
大夫鄭譯為沛國公癸未日初出及將入時其中竝有
烏色大如雞卵經四日滅戊子以上柱國大前疑越王
盛為太保大右弼蜀公尉遲迥為大前疑代王達為大
右弼辛夘詔徙鄴城石經於洛陽又詔曰洛陽舊都今
既修復凡是元遷之户竝聴還洛州此外諸民欲往者
亦任其意河陽幽相豫亳青徐七總管受東京六府處
分三月壬寅以上柱國薛國公長孫覽為涇州總管庚
申至自東廵大陳軍伍帝親擐甲胄入自青門皇帝衍
備法駕從入百官迎於青門外其時驟雨儀衛失容辛
酉封趙王招第二子貫為永康縣王夏四月壬戍朔有
司奏言日蝕不視事過時不食乃臨軒立妃朱氏為天
元帝后癸亥以柱國畢王賢為上柱國己巳祠太廟壬
午大醮於正武殿戊子太白歳星辰星合於東井五月
辛亥以洺州襄國郡為趙國以齊州濟南郡為陳國以
豐州武當安富二郡為越國以潞州上黨郡為代國以
荆州新野郡為滕國邑各一萬户令趙王招陳王純越
王盛代王逹滕王逌竝之國癸丑有流星大如斗出太
微落落如遺火是月遣使簡視京兆及諸州士民之女
充選後宫突厥寇并州六月丁夘有流星大如雞子出
氐西北流長一丈入月中己巳月犯房北頭第二星乙
酉有流星大如斗出營室流入東壁是月咸陽有池水
變為血發山東諸州民修長城秋七月庚寅以大司空
畢王賢為雍州牧大後丞隋國公楊堅為大前疑柱國
滎陽公司馬消難為大後丞壬辰熒惑掩房北頭第一
星丙申納大後丞司馬消難女為正陽宫皇后尊天元
帝太后李氏為天皇太后壬子改天元帝后朱氏為天
皇后立妃元氏為天右皇后妃陳氏為天左皇后八月
庚申行幸同州壬申還宫甲戍以天左皇后父大將軍
陳山提天右皇后父開府元晟竝為上柱國山提封鄅
國公晟封翼國公開府楊雄為䢴國公乙弗寔戴國公
初高祖作刑書要制用法嚴重及帝即位以海内初平
恐物情未附乃除之至是大醮於正武殿告天而行焉
辛巳熒惑犯南斗第五星壬午以上柱國雍州牧畢王
賢為太師上柱國郇國公韓建業為大左輔是月所在
有蟻羣鬬各方四五尺死者什八九九月己酉太白入
南斗乙夘以酆王貞為大冢宰上柱國鄖國公韋孝寛
為行軍元帥率行軍總管把國公亮郕國公梁士彦以
伐陳遣御正杜杲禮部薛舒使於陳冬十月壬戍歳星
犯軒轅大星是日帝幸道㑹苑大醮以高祖武皇帝配
醮訖論議於行殿是歳初復佛像及天尊像至是帝與
二像俱南面而坐大陳雜戲令京城士民縱觀乙酉熒
惑鎭星合於虛是月相州人叚德舉謀反伏誅十一月
乙未幸温湯戊戍行幸同州壬寅還宫己酉有星大如
斗出張東南流光明燭地丁已初鑄永通萬國錢以一
當十與五行大布竝行是月韋孝寛㧞夀陽杞國公亮
拔黄城梁士彦㧞廣陵陳人退走於是江北盡平十二
月戊午以災異屢見帝御路寢見百官詔曰穹昊在上
聰眀自下吉凶由人妖不自作朕以寡德君臨區㝢大
道未行小信非福始於秋季及此𤣥冬幽顯殷勤屢貽
深戒至有金入南斗木犯軒轅熒惑干房又與土合流
星照夜東南而下然則南斗主於爵禄軒轅為於後宫
房曰眀堂布政所也火土則憂孽之兆流星乃兵凶之
驗豈其官人失序女謁尚行政事乖方憂患將至何其
昭著若斯之甚上瞻俯察朕實懼焉將避正寢齋居克
念惡衣減膳去飾撤懸披不諱之誠開直言之路欲使
刑不濫及賞弗踰等選舉以才宫闈修德宜宣諸内外
庶盡弼諧允叶民心用消天譴於是舎仗衛往天興宫
百官上表勸復寢膳許之甲子還宫御正武殿集百官
及宫人内外命婦大列妓樂又縱胡人乞寒用水澆沃
為戲樂乙丑行幸洛陽帝親御驛馬日行三百里四皇
后及文武侍衛數百人竝乘驛以從仍令四后方駕齊
驅或有先後便加譴責人馬頓仆相屬己夘還宫
二年春正月丁亥帝受朝于道㑹苑癸巳祀太廟乙巳
造二扆畫日月之象以置左右戊申雨雪雪止又雨細
黄土移時乃息乙夘詔江左諸州新附民給復二十年
初税入市者人一錢二月丁巳帝幸露門學行釋奠之
禮戊午突厥遣使獻方物且逆千金公主乙丑改制詔
為天制詔敕為天敕壬午尊天元皇太后為天元上皇
太后天皇太后李氏曰天元聖皇太后癸未立天元皇
后楊氏為天元太皇后天皇后朱氏為天太皇后天右
皇后元氏為天右太皇后天左皇后陳氏為天左太皇
后正陽宫皇后直稱皇后是日洛陽有秃鶖鳥集於新
營太極殿前榮州有黒龍見與赤龍鬬於汴水之側黒
龍死三月丁亥賜百官及民大酺詔曰盛德之後是稱
不絶功施於民義昭祀典孔子德惟藏往道實生知以
大聖之才屬千古之運載𢎞儒業世叙彝倫至如幽贊
天人之理裁成禮樂之務故以作範百王垂風萬葉朕
欽承寳厯服膺教義眷言洙泗懐道滋深且褒成啟號
雖彰故實旌崇聖績猶有闕如可追封為鄒國公邑數
准舊并立後承襲别於京師置廟以時祭享戊子行軍
總管杞國公亮舉兵反襲行軍元帥鄖國公韋孝寛於
豫州亮不勝孝寛獲而殺之辛夘以永昌公椿為杞國
公紹簡公連後行幸同州增候正前驅戒道為三百六
十重自應門至於赤岸澤數十里間幡旗相蔽鼔樂俱
作又令武賁持鈒馬上稱警蹕以至於同州乙未改同
州宫為天成宫庚子至自同州詔天臺侍衛之官皆著
五色及紅紫緑衣以雜色為縁名曰品色衣有大事與
公服間服之壬寅詔内外命婦皆執笏其拜宗廟及天
臺皆俛伏甲辰初置天中大皇后立天左大皇后陳氏
為天中大皇后立妃尉遲氏為天左大皇后夏四月乙
丑有星大如斗出天厨流入紫宫抵鈎陳乃滅己巳祀
太廟己夘詔曰朕以寡薄昧於治方不能使天地休和
隂陽調序自春渉夏甘澤未豐既軫西郊之歎將虧南
畝之業興言夕惕無忘鑒昧良由德化未敷政刑多舛
萬方有罪責在朕躬思覃寛恵被之率土見囚死罪竝
降從流流罪從徒五歳刑已下悉皆原宥其反叛惡逆
不道及常赦所不免者不在降例壬午幸中山祈雨至
咸陽宫雨降甲申還宫令京城士女於衢巷作音樂以
迎候五月己丑以上柱國大前疑隋國公楊堅為揚州
總管甲午夜帝備法駕幸天興宫乙未帝不豫還宫詔
隋國公堅入侍疾甲辰有星大如三斗出太微端門流
入翼聲若風鼓幡旗丁未追趙陳越代滕五王入朝已
酉大漸御正下大夫劉昉與内史上大夫鄭譯矯制以
隋國公堅受遺輔政是日帝崩於天德殿時年二十二
諡曰宣皇帝七月丙申葬定陵帝之在東宫也高祖慮
其不堪承嗣遇之甚嚴朝見進止與諸臣無異雖隆寒
盛暑亦不得休息性既嗜酒高祖遂禁醪醴不許至東
宫帝每有過輒加捶扑嘗謂之曰古来太子被廢者幾
人餘兒豈不堪立耶於是遣東宫官屬録帝言語動作
每月奏聞帝憚高祖威嚴矯情修飾以是過惡遂不外
聞嗣位之初方逞其欲大行在殯曽無戚容即閲視先
帝宫人逼為淫亂纔及踰年便恣聲樂采擇天下子女
以充後宫好自矜夸飾非拒諫禪位之後彌復驕奢躭
􁏴於後宫或旬日不出公卿近臣請事者皆附奄官奏
之所居宫殿帷帳皆飾以金玉珠寳光華炫燿極麗窮
奢及營洛陽宫雖未成畢其規模壯麗踰於漢魏遠矣
唯自尊崇無所顧憚國典朝儀率情變改後宫位號莫
能詳録每對臣下自稱為天以五色土塗所御天德殿
各隨方色又於後宫與皇后等列坐用宗廟禮噐罇彛
珪瓚之屬以飲食焉又令羣臣朝天臺者皆致齋三日
清身一日車旗章服倍於前王之數既自比上帝不欲
令人同已嘗自帶綬及冠通天冠加金附蟬顧見侍臣
武弁上有金蟬及王公有綬者竝令去之又不聴人有
高大之稱諸姓高者改為姜九族稱高祖者為長祖曾
祖為次長祖官名凡稱上及大者改為長有天者亦改
之又令天下車皆以渾成木為輪禁天下婦人皆不得
施粉黛之飾唯宫人得乘有輻車加粉黛焉西陽公温
把國公亮之子即帝之從祖兄子也其妻尉遲氏有容
色因入朝帝遂飲之以酒逼而淫之亮聞之懼誅乃反
纔誅温即追尉遲氏入宫初為妃尋立為皇后每召侍
臣論議唯欲興造變革未嘗言及政治其後遊戲無恒
出入不飾羽儀仗衛晨出夜還或幸天興宫或遊道㑹
苑陪侍之官皆不堪命散樂雜戲魚龍爛漫之伎常在
目前好令京城少年為婦人服飾入殿歌舞與後宫觀
之以為喜樂擯斥近臣多所猜忌又吝於財略無賜與
恐羣臣規諌不得行已之志常遣左右密伺察之動止
所為莫不鈔録小有乖違輒加其罪自公卿已下皆被
楚撻其間誅戮黜免者不可勝言每笞捶人皆以百二
十為度名曰天杖宫人内職亦如之后妃嬪御雖被寵
嬖亦多被杖背於是内外恐懼人不自安皆求茍免莫
有固志重足累息以逮於終
史臣曰高祖識嗣子之非才顧宗祏之至重滯愛同於
晉武則哲異於宋宣但欲威之以檟楚期之於懲肅義
方之教豈若是乎卒使昏虐君臨姦回肆毒善無小而
必棄惡無大而弗為窮南山之簡未足書其過盡東觀
之筆不能記其罪然猶獲全首領及子而亡幸哉
　
　
　
　
　
　
　
　
　周書卷七
　周書卷七考證
宣帝紀癸夘封皇子衍為魯王○衍通鑑作闡(臣文淳/)
　按靜帝本紀靜皇帝諱衍後改為闡武帝本紀建德
　二年書皇孫衍生據通鑑則靜帝諱衍當武帝時已
　改為闡矣而周書北史俱尚書衍得無訛乎
　
　
　
　
　
　
　
　
　
　
　周書卷七考證
欽定四庫全書
　周書卷八
　　唐　令　狐　德　棻　等　撰
　帝紀第八
　　靜帝
靜皇帝諱衍後改為闡宣帝長子也母曰朱皇后建德
二年六月生於東宫大象元年正月癸夘封魯王戊午
立為皇太子二月辛巳宣帝於鄴宫𫝊位授帝居正陽
宫二年夏五月乙未宣帝寢疾詔帝入宿於露門學已
酉宣帝崩帝入居天臺廢正陽宫大赦天下停洛陽宫
作庚戌上天无上皇太后尊號為太皇太后天无聖皇
太后李氏為太帝太后天元大皇后楊氏為皇太后天
大皇后朱氏為帝太后其天中大皇后陳氏天右大皇
后元氏天左大皇后尉遲氏竝出俗為尼柱國漢王贊
為上柱國右大丞相上柱國揚州總管隋國公楊堅為
假黄鉞左大丞相柱國秦王贄為上柱國帝居諒闇百
官總已以聴於左大丞相壬子以上柱國鄖國公韋孝
寛為相州總管罷入市税錢六月戊午以柱國許國公
宇文善神武公竇毅修武公侯莫陳瓊大安公閻慶竝
為上柱國趙王招陳王純越王達代王盛滕王逌来朝
庚申復行佛道二教舊沙門道士精誠自守者簡令入
道辛酉以柱國把國公椿燕國公于寔郜國公賀拔伏
恩竝為上柱國甲子相州總管尉遲迥舉兵不受代詔
發闗中兵即以孝寛為行軍元帥率軍討之上柱國畢
王賢以謀執政被誅以上柱國秦王贄為大冡宰杞國
公椿為大司徒己巳詔南定北光衡巴四州民為宇文
亮抑為奴婢者竝免為民復其本業甲戍有赤氣起西
方漸東行遍天庚辰罷諸魚池及山澤公禁者與百姓
共之以柱國蔣國公梁睿為益州總管秋七月甲申突
厥送齊范陽王高紹義庚寅申州刺史李慧起兵辛夘
月掩氐東南星甲午月掩南斗第六星庚子詔趙陳越
代滕五王入朝不趨劒履上殿榮州刺史邵國公宇文
胄舉兵遣大將軍清河公楊素討之青州總管尉遲勤
舉兵丁未隋公楊堅為都督内外諸軍事己酉䢵州總
管司馬消難舉兵以柱國楊國公王誼為行軍元帥率
軍討之壬子歳星與太白合於張有流星大如斗出五
軍東北流光眀燭地趙王招越王盛以謀執政被誅癸
丑封皇弟術為鄴王衎為郢王是月豫州荆州襄州三
總管内諸蠻各率種落反焚燒村驛攻亂郡縣八月庚
申益州總管王謙舉兵不受代即以梁睿為行軍元帥
率軍討之丁夘封上柱國枹罕公辛威為宿國公開府
怡昂為鄯國公庚午韋孝寛破尉遲迥於鄴城迥自殺
相州平移相州於安陽其鄴城及邑居皆毁廢之分相
州陽平郡置毛州昌黎郡置魏州丙子以漢王贊為太
師上柱國并州總管申國公李穆為大𫝊宋王實為大
前疑秦王贄為大右弼燕國公于寔為大左輔己夘詔
曰朕祗承洪業二載於兹藉祖考之休憑宰輔之力經
天緯地四海晏如逆賊尉遲迥才質凡庸志懐姦慝因
縁戚屬位冠朝倫屬上天降禍先皇晏駕萬國深鼎湖
之痛四海窮遏密之悲獨幸天災欣然放命稱兵擁衆
便懐問鼎乃詔六師肅兹九伐而凶徒孔熾充原蔽野
諸將肆雷霆之威壯士縱貔貅之勢芟夷縈拂所在如
莽直指漳濵擒斬元惡羣醜喪魄咸集鼔下順髙秋之
氣就上天之誅兩河妖孽一朝清蕩自朝及野喜抃相
趨昔上皇之時不言為治聖人宰物有教而已未戢干
戈實深慚德思𢎞寛簡之政用副億兆之心可大赦天
下其共迥元謀執迷不悟及迥子姪逆人司馬消難王
謙等不在赦例庚辰司馬消難擁其衆以魯山甑山二
鎭奔陳遣大將軍宋安公元景山率衆追擊俘斬五百
餘人䢵州平沙州氐帥開府楊永安聚衆應王謙遣大
將軍樂寧公達奚儒討之楊素破宇文胄於滎州斬胄
於石濟以上柱國神武公竇毅為大司馬齊國公于智
為大司空廢相青荆金晉梁六州總管九月甲申熒惑
與歳星合於翼丙戌廢河陽總管為鎭隸洛州以小宗
伯竟陵公陽慧為大宗伯壬辰廢皇后司馬氏為庶人
甲午熒惑入太微戊戌以柱國楊國公王誼為上柱國
辛丑分潼州管内新遂普合及瀘州管内瀘戎六州竝
隸信州總管府己酉熒惑犯左執法庚戌以柱國常山
公于翼化政公宇文忻竝為上柱國進封翼為任國公
忻為英國公壬子丞相去左右之號隋公楊堅為大丞
相冬十月甲寅日有蝕之乙酉有流星大如五斗出張
南流光眀燭地壬戌陳王純以怨執政被誅大丞相隋
國公楊堅加大冡宰五府總於天官戊寅梁睿破王謙
於劒南追斬之傳首京師益州平十一月甲辰達奚儒
破楊永安於沙州沙州平乙巳歳星守太微丁未上柱
國鄖國公韋孝寛薨十二月壬子以柱國蔣國公梁睿
為上柱國癸丑熒惑入氐丁巳以柱國䢴國公楊雄為
普安公賀蘭謩郕國公梁士彦上大將軍新安公叱列
長文武鄉公崔𢎞度大將軍中山公宇文恩濮陽公宇
文述渭原公和干子任城公王景漁陽公楊鋭上開府
廣宗公李崇隴西公李詢竝為上柱國庚申以柱國楚
國公豆盧勣為上柱國癸亥詔曰詩稱不如同姓傳曰
異姓為後葢眀辯親踈皎然不雜太祖受命龍德猶濳
籙表革代之文星垂除舊之象三分天下志扶魏室多
所改作冀允上𤣥文武羣官賜姓者衆本殊國邑實乖
胙土不歆非類異骨肉而共烝嘗不愛其親在行路而
叙昭穆且神徵革姓本為厯數有歸天命在人推讓終
而弗獲故君臨區㝢累世於兹不可仍遵謙挹之㫖久
行權宜之制諸改姓者悉宜復舊甲子大丞相隋國公
楊堅進爵為王以十郡為國辛未代王達滕王逌竝以
謀執政被誅壬申以大將軍長寧公楊勇為上柱國大
司馬小冢宰始平公元孝矩為大司寇
大定元年春正月壬午詔曰朕以不天夙遭極罰光隂
遄速遽及此辰窮慕纒綿言增號絶踰祀革號憲章前
典可改大象三年為大定元年乙酉歳星逆行守右執
法熒惑掩房北第一星丙戍詔曰帝王設官惟才是務
人臣報國薦賢為重去歳已来屢有妖寇宰臣英算咸
得清蕩逆亂之後兵車始朅遐邇勞役生民未康居官
之徒致治者寡斯故上失其道以至於兹亦由下有幽
人未展其力今四海寧一八表無塵元輔執鈞垂風揚
化若使天下英傑盡升於朝銓衡陟降量才而處垂拱
無為庶㡬可至於是遣戎秩上開府以上職事下大夫
以上外官刺史以上各舉清平勤幹者三人被舉之人
居官三年有功過者所舉之人隨加賞罰以大司馬長
寧公楊勇為洛州總管二月庚申大丞相隋王楊堅為
相國總百揆更封十郡通前二十郡劒履上殿入朝不
趨贊拜不名備九錫之禮加璽鉞遠遊冠相國印緑綟
綬位在諸王上又加冕十有二旒建天子旌旗出警入
蹕乘金根車駕六馬備五時副車置旄頭雲罕樂舞八
佾設鐘簴宫懸王后王子爵命之號竝依魏晉故事甲
子隋王楊堅稱尊號帝遜于别宫隋氏奉帝為介國公
邑萬户車服禮樂一如周制上書不為表荅表不稱詔
有其文事竟不行開皇元年五月壬申崩時年九歳隋
志也諡曰靜皇帝葬恭陵
史臣田靜帝越自幼冲紹兹衰緒内相挟孫劉之詐戚
藩無齊代之彊隋氏因之遂遷龜鼎雖復岷峨投袂翻
成陵奪之威漳滏勤王無救宗周之殞嗚呼以太祖之
克隆景業未踰二紀不祀忽諸斯葢宣帝之餘殃非孺
子之罪戾也
　
　
　
　
　
　
　
　
　周書卷八
　周書卷八考證
靜帝紀封皇弟術為鄴王衎為郢王○按通鑑周主封
　其弟衍為葉王術為郢王與此互異又按諸王𫝊宣
　帝五子朱皇后生靜皇帝王姬生鄴王衍皇甫姬生
　郢王術是衍為兄術為弟今本紀乃以術為兄衍為
　弟而王號亦互異此本紀訛也又衍本紀作衎靜帝
　初既名衍則其弟焉得復以衍為名此諸王𫝊訛也
　
　
　
　
　
　
　
　
　周書卷八考證
欽定四庫全書
　周書卷九
　　唐　令　狐　德　棻　等　撰
　列𫝊第一
　　皇后
　　　文帝元皇后
　　　文宣叱奴皇后
　　　孝閔帝元皇后
　　　眀帝獨孤皇后
　　　武帝阿史那皇后
　　　武帝李皇后
　　　宣帝楊皇后
　　　宣帝朱皇后
　　　宣帝陳皇后
　　　宣帝元皇后
　　　宣帝尉遲皇后
　　　靜帝司馬皇后
書紀有虞之德載釐降二女詩述文王之美稱刑于寡
妻是知婚姻之道男女之别實有國有家者之所愼也
自三代迄於魏晉興衰之數得失之迹備乎𫝊記故其
詳可得聞焉若娉納以德防閑以禮大義正於宫闈王
化行於邦國則坤儀式固而鼎命惟永矣至於邪僻既
進法度莫修冶容迷其主心私謁橐其朝政則風化凌
替而宗社不守矣夫然者豈非皇王之龜鑑與周氏率
由姫制内職有序太祖創基修衽席以儉約髙祖嗣厯
節情欲於矯枉宫闈有貫魚之美戚里無私溺之尤可
謂得人君體也宣皇外行其志内逞其欲溪壑難滿採
擇無厭恩之所加莫限厮皂榮之所及無隔險詖於是
升蘭殿而正位踐椒庭而齊體者非一人焉階房帷而
拖青紫承恩倖而擁玉帛者非一族焉雖辛癸之荒淫
趙李之傾惑曽未足比其髣髴也民厭苛政弊事實多
太祖之祚忽諸特由於此故叙其事以為皇后𫝊云
文帝元皇后魏孝武帝之妹初封平原公主適開府張
歡歡性貪殘遇后無禮又嘗殺后侍婢后怒訴之於帝
帝乃執歡殺之改封后為馮翊公主以配太祖生孝閔
帝大統七年薨魏恭帝三年十二月合𦵏成陵孝閔帝
踐祚追尊為王后武成初又追尊為皇后
文宣叱奴皇后代人也太祖為丞相納后為姬生高祖
天和元年六月尊為皇太后建德二年三月癸酉崩四
月丁巳葬固陵
孝閔帝元皇后名胡摩魏文帝第五女初封晉安公主
帝之為略陽公也尚焉及踐祚立為王后帝被廢后出
俗為尼建德初髙祖誅晉國公䕶上帝尊號為孝閔帝
以后為孝閔皇后居崇義宫隋氏革命后出居里第大
業十二年殂
眀帝獨孤皇后太保衛國公信之長女帝之在藩也納
為夫人二年正月立為王后四月崩𦵏昭陵武成初追
崇為皇后世宗崩與后合葬
武帝阿史那皇后突厥木扞可汗俟斤之女突厥滅茹
茹之後盡有塞表之地控弦數十萬志陵中夏太祖方
與齊人爭衡結以為援俟斤初欲以女配帝既而悔之
髙祖即位前後累遣使要結乃許歸后於我保定五年
二月詔陳國公純許國公宇文貴神武公竇毅南陽公
揚存等奉備皇后文物及行殿并六宫以下百二十人
至俟斤牙帳所迎后俟斤又許齊人以婚將有異志純
等在彼累載不得反命雖諭之以信義俟斤不從㑹大
雷風起飄壊其穹廬等旬日不止俟斤大懼以為天譴
乃備禮送后及純等設行殿列羽儀奉之以歸天和三
年三月后至髙祖行親迎之禮后有姿貌善容止髙祖
深敬焉宣帝即位尊為皇太后大象元年二月改為天
元皇太后二年二月又尊為天元上皇太后册曰天元
皇帝臣贇奉璽綬册謹上天元皇太后尊號曰天元上
皇太后伏惟窮神盡智含𢎞載物道洽萬邦儀刑四海
聖慈訓誘恩深眀德雖册徽號未極尊嚴是用增奉鴻
名光縟常禮俾誠敬有展歡慰在兹福祉無疆億兆斯
賴宣帝崩靜帝尊為太皇太后隋開皇二年殂年三十
二隋文帝詔有司備禮册袝葬於孝陵
武帝李皇后名娥姿楚人也于謹平江陵后家被籍没
至長安太祖以后賜髙祖後稍得親幸大象元年二月
改為天元帝太后七月又尊為天皇太后二年尊為天
元聖皇太后册曰天元皇帝臣贇奉璽綬册謹上天皇
太后尊號曰天元聖皇太后伏惟月精効祉坤靈表貺
瑞肇丹陵慶流華渚雖率由令典夙奉徽號而因心盡
敬未極尊名是用思𢎞稱首上昭聖德敢竭誠敬永綏
福履顯揚慈訓貽厥孫謀宣帝崩靜帝尊為太帝太后
隋開皇元年三月出俗為尼改名常悲八年殂年五十
三以尼禮葬于京城南
宣帝楊皇后名麗華隋文帝長女帝在東宫髙祖為帝
納后為皇太子妃宣政元年閏六月立為皇后帝後自
稱天元皇帝號后為天元皇后尋又立天皇后及左右
皇后與后為四皇后焉二年詔曰帝降二女后德所以
儷君天列四星妃象於焉垂耀朕取法上𤣥稽諸令典
爰命四后内正六宫庶𢎞贊柔德廣修粢盛比殊禮雖
降稱謂曷宜其因天之象增錫嘉名於是后與三皇后
並加太焉帝遣使持節冊后為天元太皇后曰咨爾含
章載德體順居貞肅恭享祀儀則邦國是用嘉兹顯號
式暢徽音爾其敬踐厥猷寅荅靈命對揚休烈可不愼
與尋又立為天中太皇后與后為五皇后后性柔婉不
妬忌四皇后及嬪御等咸愛而仰之帝後昏曓滋甚喜
怒乖度嘗譴后欲加之罪后進止詳閑辭色不撓帝大
怒遂賜后死逼令引訣后母獨孤氏聞之詣閤陳謝叩
頭流血然後得免帝崩靜帝尊后為皇太后居𢎞聖宫
初宣帝不豫詔后父入禁中侍疾及大漸劉昉鄭譯等
因矯詔以后父受遺輔政后初雖不預謀然以嗣主幼
冲恐權在他族不利於已聞昉譯已行此詔心甚悦之
後知其父有異圖意頗不平形於言色及行禪代憤惋
逾甚隋文帝既不能譴責内甚愧之開皇六年封后為
樂平公主後又議奪其志后誓不許乃止大業五年從
煬帝幸張掖殂於河西年四十九煬帝還京詔有司備
禮袝葬后於定陵
宣帝朱皇后名滿月吴人也其家坐事没入東宫帝之
為太子后被選掌帝衣服帝年少召而幸之遂生靜帝
大象元年立為天元帝后尋改為天皇后二年又改為
天大皇后冊曰咨爾彌宣四德訓範六宫軒庭列序堯
門表慶嘉稱既降盛典宜膺爾其飾性履道無愆禮正
永固休祉可不愼歟后本非良家子又年長於帝十餘
歳踈賤無寵以靜帝故特尊崇之班亞楊皇后焉宣帝
崩靜帝尊為帝太皇后隋開皇元年出俗為尼名法净
六年殂年四十以尼禮葬京城
宣帝陳皇后名月儀自云潁川人大將軍山提第八女
也大象元年六月以選入宫拜為德妃月餘立為天左
皇后二年二月改天左大皇后冊曰咨爾儀範柔閑操
履凝潔淑問彰於遠近令則冠於宫闈是用申彼寵章
加兹徽號爾其復禮問詩披圖顧史永隆嘉命可不愼
歟三月又詔曰正内之重風化之基嘉耦之制代多殊
典軒嚳繼軌次妃並四虞舜受命厥娶猶三禮非相襲
隨時不無朕祗承寳圖載𢎞徽號自我改作超革先古
曰天元居極五帝所以仰崇王者稱尊列后於焉上儷
且坤儀比德土數惟五既縟恒典宜取斯儀四太皇后
外可增置天中大皇后一人天中大皇后爰主粢盛徽
音日躋肇建嘉名宜膺顯冊於是以后為天中大皇后
帝崩后出家為尼改名華光后父山提本髙氏之𨽻仕
齊官至特進開府東兗州刺史謝陽王髙祖平齊拜大
將軍封浙陽郡公大象元年以后父超授上柱國進封
鄅國公除大宗伯
宣帝元皇后名樂尚河南洛陽人也開府晟之第二女
年十五被選入宫拜為貴妃大象元年七月立為天右
皇后二年二月改為天右太皇后冊曰咨爾資靈姜水
載德塗山懿淑内融徽音潛暢是用加兹寵數式光踐
禮爾其聿修儀範肅膺顯冊祗承休命可不愼歟帝崩
后出俗為尼改名華勝初后與陳后同時被選入宫俱
拜為妃及升后位又同日受冊帝寵遇二后禮數均等
年齒復同特相親愛及為尼後李朱及尉遲后等並相
繼殞没而二后于今尚存后父晟少以元氏宗室拜開
府大象元年七月以后父進位上柱國封翼國公
宣帝尉遲皇后名熾繁蜀國公迥之孫女有美色初適
把國公亮子西陽公温以宗婦例入朝帝逼而幸之及
亮謀逆帝誅温進后入宫拜為長貴妃大象二年三月
立為天左太皇后冊曰咨爾門膺積善躬表靈貺徽音
茂德朕實嘉之是用𢎞兹盛典申彼寵章爾其克愼厥
猷寅荅景命永承休烈可不愼歟帝崩后出俗為尼改
名華首隋開皇十五年殂年三十
靜帝司馬皇后名令姬柱國滎陽公消難之女大象元
年二月宣帝𫝊位於帝七月為帝納為皇后冊曰坤道
成形厚德於焉載物隂精迭運重光所以麗天在昔皇
王膺乾御厯内政為助昭被圖篆惟爾門積慶靈家韜
休烈徽音令範無背一時是用命爾作儷皇極爾其克
勵婉心肅膺盛典追皇英之逸軌庶任姒之芳塵禕翟
有光粢盛無怠雖休勿休以隆嘉祚二年九月隋文帝
以后父擁衆奔陳廢后為庶人後嫁為隋司州刺史李
丹妻于今尚存
史臣曰孔子稱夷狄之有君不如諸夏之亡也是以周
納狄后富辰謂之禍階晉升戎女卜人以為不吉斯固
非謬焉自周氏受命逮乎髙祖年逾三紀世厯四君業
非草昧之辰事殊權宜之日乃弃同即異以夷亂華捐
婚姻之彝序求豺狼之外利既而報者倦矣施者無厭
向之所謂和親未㡬已成讐敵竒正之道有異於斯于
時髙祖雖受制於人未親庶政而謀士韞竒直臣鉗口
過矣哉厯觀前載以外戚而居宰輔者多矣申吕則曠
代無聞吕霍則與時俱盛傾漢室者王族喪周祚者楊
氏何滅亡之禍合若符契焉斯魏文所以發一槩之詔
也已
　
　
　
　
　
　
　
　
　
　
　
　
　
　周書卷九
　周書卷九考證
宣帝楊皇后𫝊尋又立為天中太皇后○(臣文淳/)按天
　中太皇后陳月儀也楊后本冊立為天元太皇后未
　嘗改冊為天中太皇后北史立下無為字於文義為
　協
宣帝陳皇后𫝊改名華光○此句下北史有永徽初終
　四字諸𫝊同此獨不載又父山提本髙氏之𨽻北史
　作本爾朱兆之𨽻未知孰是
宣帝元皇后𫝊改為天右太皇后○天右舊本俱訛作
　天元
靜帝司馬皇后𫝊後嫁為隋司州刺史李丹妻○司州
　諸本俱訛為司隸今據北史改正
　
　
　
　周書卷九考證
欽定四庫全書
　周書卷十
　　唐　令　狐　德　棻　等　撰
　列𫝊第二
　　邵惠公顥(子什肥/導子廣)　(導/亮)　(䕶/翼)　(什肥子胄/椿  衆)
　　把簡公連
　　莒莊公洛生(子菩提/)
　　虞國公仲(子興/)　(興子洛/)
邵惠公顥太祖之長兄也德皇帝娶樂浪王氏是為德
皇后生顥次把簡公連次莒莊公洛生次太祖顥性至
孝德皇后崩哀毁過禮鄉黨咸敬異焉德皇帝與衛可
孤戰於武川南河臨陣墜馬顥與數騎奔救擊殺數十
人賊衆披靡德皇帝乃得上馬引去俄而賊追騎大至
顥遂戰殁保定初追贈太師柱國大將軍大冢宰大都
督恒朔等十州諸軍事恒州刺史封邵國公邑萬户諡
曰惠顥三子什肥導䕶䕶别有傳
什肥年十五而惠公殁自傷早孤事母以孝聞永安中
太祖入闗什肥不能離母遂留晉陽及太祖定秦隴什
肥為齊神武所害保定初追贈大將軍小冢宰大都督
冀定等州諸軍事冀州刺史襲爵邵國公諡曰景子胄
嗣
胄少而孤貧頗有幹略景公之見害也以年幼下𧖟室
保定初詔以晉公䕶子㑹紹景公封天和中與齊通好
胄始歸闗中授大將軍開府儀同三司襲爵邵公尋除
宗師中大夫進位大將軍出為原州刺史轉榮州刺史
大象末隋文帝輔政胄舉州兵應尉遲迥與清河公楊
素戰敗遂走追獲於石濟遂斬之國除㑹字乾仁幼好
學聰慧魏恭帝二年以護平江陵之功賜爵江陵縣公
保定初紹景公後拜驃騎大將軍開府儀同三司二年
除蒲州潼闗六防諸軍事蒲州刺史胄至自齊改封譚
國公尋進位柱國建德初與䕶同伏誅三年五月追贈
復封舊爵
導字菩薩少雄豪有仁恵太祖愛之初與諸父在葛榮
軍中榮敗遷晉陽及太祖隨賀拔岳入闗導從而西常
從征伐太祖討侯莫陳悦以導為都督鎭原州及悦敗
北走出故塞導率騎追之至牽屯山及悦斬之𫝊首京
師以功封饒陽縣侯邑五百户拜冠軍將軍加通直散
騎常侍魏文帝即位以定䇿功進爵為公增邑五百户
拜使持節散騎常侍車騎大將軍左光禄大夫三年太
祖東征導入宿衛拜領軍將軍大都督齊神武渡河侵
馮翊太祖自𢎞農引軍入闗導督左右禁旅㑹於沙苑
與齊神武戰大破之進位儀同三司眀年魏文帝東征
留導為華州刺史及趙青雀于伏德慕容思慶等作亂
導自華州率所部兵擊之擒伏德斬思慶進屯渭橋㑹
太祖軍事平進爵章武郡公增邑并前二千户尋加侍
中開府驃騎大將軍太子少保髙仲密以北豫降太祖
率諸將輔魏皇太子東征復以導為大都督華東雍二
州諸軍事行華州刺史導治兵訓卒得守捍之方及大
軍不利東魏軍追至稠桑知闗中有備乃退㑹侯景舉
河南來附遣使請援朝議將應之乃徵為隴右大都督
秦南等十五州諸軍事秦州刺史及齊氏稱帝太祖發
闗中兵討之魏文帝遣齊王廓鎮隴右徵導還朝拜大
將軍大都督三雍二華等二十三州諸軍事屯咸陽大
軍還乃旋舊鎮導性寛眀善於撫御凡所引接人皆盡
誠臨事敬慎常若弗及太祖每出征討導恒居守深為
吏民所附朝廷亦以此重之魏恭帝元年十二月薨於
上邽年四十四魏帝遣侍中漁陽王繩監䕶喪事贈本
官加尚書令秦州刺史諡曰孝朝議以導撫和西戎威
恩顯著欲令世鎮隴右以彰厥德乃葬於上邽城西無
疆原華戎㑹葬有萬餘人奠祭於路悲號滿野皆曰我
君捨我乎大小相率負土成墳髙五十餘尺周廻八十
餘歩為官司所止然後泣辭而去其遺愛見思如此天
和五年重贈太師柱國豳國公導五子廣亮翼椿衆亮
椿並出後於把
廣字乾歸少方嚴好文學初封永昌郡公孝閔帝踐阼
改封天水郡公世宗即位授驃騎大將軍開府儀同三
司出為秦州刺史武成初進位大將軍遷梁州總管進
封蔡國公增邑萬户保定初入為小司寇尋以本官鎭
蒲州兼知潼闗等六防諸軍事三年除秦州總管十三
州諸軍事秦州刺史廣性眀察善綏撫民庶畏而悦之
時晉公䕶諸子及廣弟把國公亮等服玩侈靡踰越制
度廣獨率由禮則又折節待士朝野以是稱焉曾侍食
於髙祖所食𤓰美持以奉進髙祖悦之四年進位柱國
廣以晉公䕶久擅威權勸令挹損䕶不能納天和三年
除陜州總管以病免及孝公追封豳國公詔廣襲爵初
廣母李氏以廣患彌年憂而成疾因此致没廣既居喪
更加綿篤乃以毁薨世稱母為廣病廣為母亡慈孝之
道極於一門高祖素服親臨百僚畢集其故吏儀同李
充信等上表曰臣聞資孝成忠生民髙義旌德樹善有
國常規竊惟故豳國公臣廣懿親令望具瞻攸在道冠
羣后功懋維城受脤建斾威行秦隴班條驅𫝊化溢崤
函比腠理舛和奉詔還闕藥石所及沉痾漸愈而災釁
仍集丁此窮憂至性過人遂增舊疾因兹毁頓以至薨
殂尋繹貫切不能自已臣等接事每承餘論仰之平昔
約已立身位極上公賦兼千乘所獲禄秩周贍無餘器
用服玩取給而已每言及終始尤存簡素非秦政而褒
吴禮譏石椁而美厚薪今卜兆有期先遠方及誠恐一
從朝露此志莫伸伏惟陛下𢎞不世之慈垂霈然之澤
留情既往降愍幽魂爰敕有司申其宿志窀穸之禮庶
存儉約詔曰省充信等表但增哀悼豳國公廣藩屏令
望宗室表儀言著身文行成士則方憑懿戚用匡朝政
奄丁荼蓼便致毁滅啟手歸全無忘雅操言念既往震
于厥心昔河間才藻追叙於中尉東海謙約見稱於身
後可斟酌前典率由舊章使易簀之言得申遺志黜殯
之請無虧令終於是贈本官加太保𦵏於隴西所司一
遵詔㫖竝存儉約子洽嗣大定中隋文輔政以宗室被
害國除
亮字乾德武成初封永昌郡公後襲烈公爵除開府儀
同三司梁州總管天和末拜宗師中大夫進位大將軍
豳國公薨以亮為秦州總管廣之所部悉以配焉亮在
州甚無政績尋進位柱國晉公䕶誅後亮心不自安唯
縱酒而已高祖手勑讓之建德中高祖東伐以亮為右
第二軍總管并州平進位上柱國仍從平鄴遷大司徒
宣帝即位出為安州總管大象初詔以亮為行軍總管
與元帥鄖國公韋孝寛等伐陳亮自安陸道攻拔黄城
輒破江側民村掠其生口以賜士卒軍還至豫州亮宻
謂長史杜士峻曰主上淫縱滋甚社稷將危吾既忝宗
枝不忍坐見傾覆今若襲取鄖國公而并其衆推諸父
為主鼔行而前誰敢不從遂夜將數百騎襲孝寛營㑹
亮國官茹寛知其謀先以馳告孝寛乃設備亮不克遯
走孝寛追斬之子眀坐亮誅詔以亮弟椿為烈公後
翼字乾宜武成初封西陽郡公早薨諡曰昭無子以杞
國公亮子温為嗣後坐亮反誅國除
椿字乾夀初封永昌郡公保定中授開府儀同三司宗
師中大夫建德初加大將軍尋除岐州刺史四年闗中
民饑椿表陳其狀璽書勞慰因令所在開倉賑䘏四年
髙祖東伐椿與齊王憲攻拔武濟等五城五年高祖出
晉州椿率衆屯棲雞原宣帝即位拜大司寇亮誅後詔
令紹烈公封尋進位上柱國轉大司徒大定初為隋文
帝所害并其五子西陽公道宗本仁隣武子禮獻
衆字乾道保定初封天水郡公少而不慧語黙不常人
莫能測隋文帝踐極初欲封為介公後復誅之并二子
仲和孰倫
杞簡公連幼而謹厚臨敵果毅隨德皇帝遇定州軍於
唐河遂俱殁保定初追贈使持節太傅柱國大將軍大
司徒大都督定冀等十州諸軍事定州刺史封杞國公
邑五千户諡曰簡子光寳為齊神武所害保定初追贈
大將軍小司徒都督幽燕等六州諸軍事幽州刺史襲
爵把國公諡曰烈以章武公導子亮嗣
莒莊公洛生少任俠尚武藝及壯有大度好施愛士北
州賢俊皆與之遊而才能多出其下及葛榮破鮮于修
禮乃以洛生為漁陽王仍領徳皇帝餘衆時人皆呼為
洛生王洛生善將士帳下多驍勇至於攻戰莫有當其
鋒者是以克獲常冠諸軍爾朱榮定山東收諸豪傑遷
於晉陽洛生時在虜中榮雅聞其名心憚之尋為榮所
害保定初追贈使持節太保柱國大將軍大冢宰大宗
伯大都督并肆等十州諸軍事并州刺史封莒國公邑
五千户諡曰莊
子菩提為齊神武所害保定初追贈大將軍小宗伯大
都督肆恒等六州諸軍事肆州刺史襲爵莒國公諡曰
穆以晉公䕶子至為嗣
至字乾附初封崇業公後襲穆公爵建德初父䕶誅詔
以衛王直子賔為穆公後三年追復至爵
賔字乾瑞尋坐直誅建德六年更以齊王憲子廣都公
眞襲爵眞字乾禎宣帝初被誅國除
虞國公仲德皇帝從父兄也卒於代保定初追贈使持
節太傅柱國大將軍大司徒大都督燕平等十州諸軍
事燕州刺史封虞國公邑三千户子興嗣
興生兵亂與仲相失年又冲幼莫知其戚屬遠近與太
祖兄弟初不相識齊神武寇沙苑興預在行間軍敗被
虜隨例散配諸軍興性𢎞厚有志度雖流離世故而風
範可觀魏恭帝二年舉賢良除本郡丞徙長􁀙縣令保
定二年詔仲子興始附屬籍高祖以興宗戚近屬尊禮
之甚厚拜使持節驃騎大將軍開府儀同三司都督封
大寧郡公尋除宗師中大夫四年出為涇州刺史五年
又徵拜宗師加大將軍襲爵虞國公天和二年薨高祖
親臨慟焉詔大司空申國公李穆監䕶喪事贈使持節
柱國大將軍大都督恒幽等六州諸軍事恒州刺史諡
曰靖子洛嗣
洛字永洛九歳命為虞國公世子天和四年詔襲興爵
建德初拜使持節車騎大將軍儀同三司及靜帝崩隋
文帝以洛為介國公為隋室賔云
史臣曰自古受命之君及守文之主非獨異姓之輔也
亦有骨肉之助焉其茂親有魯衛梁楚其疎屬有凡蔣
荆燕咸能飛聲騰實不冺於百代之後至若豳孝公之
勲烈而加之以善政蔡文公之純孝而飾之以儉約峩
峩焉足以轥轢於前載矣當隋氏之起乘天威而服海
内將相王侯莫不隳肝膽以効款援符命以頌德胄以
葭莩之親據一州而叶義舉可謂忠而能勇功業不遂
悲夫亮實庸才圖非常於巨逆古人稱不度德不量力
者其斯之謂歟
　
　
　
　
　周書卷十
　周書卷十考證
邵恵公顥子導𫝊導治兵訓卒得守捍之方○舊本俱
　作定捍之方依北史改
晉公䕶子至𫝊建德初父䕶誅○北史作後坐父䕶誅
　此脱一坐字
　
　
　
　
　
　
　
　
　
　
　周書卷十考證
欽定四庫全書
　周書卷十一
　　唐　令　狐　德　棻　等　撰
　列𫝊第三
　　晉蕩公䕶(叱羅協/)　(馮/)　(遷/)
晉蕩公䕶字薩保太祖之兄邵恵公顥之少子也幼方
正有志度特為徳皇帝所愛異於諸兄年十一恵公薨
隨諸父在葛榮軍中榮敗遷晉陽太祖之入闗也䕶以
年小不從普泰初自晉陽至平凉時年十七太祖諸子
並幼遂委䕶以家務内外不嚴而肅太祖嘗歎曰此兒
志度類我及出臨夏州留䕶事賀㧞岳岳之被害太祖
至平凉以䕶為都督從征侯莫陳悦破之後以迎魏帝
功封水池縣伯邑五百户大統初加通直散騎常侍征
虜將軍以預定筞勲進爵為公增邑通前一千户從太
祖擒竇泰復𢎞農破沙苑戰河橋並有功遷鎭東將軍
大都督八年進車騎大將軍儀同三司邙山之役䕶率
衆先鋒為敵人所圍都督侯伏侯龍恩挺身扞禦方得
免是時趙貴等軍亦退太祖遂班師䕶坐免官尋復本
位十二年加驃騎大將軍開府儀同三司進封中山公
增邑四百户十五年出鎭河東遷大將軍與于謹征江
陵䕶率輕騎為先鋒晝夜兼行乃遣裨將攻梁臨邊城
鎭並㧞之并擒其候騎進兵徑至江陵城下城中不意
兵至惶窘失圖䕶又遣騎二千斷江津收舟艦以待大
軍之至圍而克之以功封子㑹為江陵公初襄陽蠻帥
向天保等萬有餘落恃險作梗及師還䕶率軍討平之
初行六官拜小司空太祖西廵至牽屯山遇疾馳驛召
䕶䕶至涇州見太祖而太祖疾已綿篤謂䕶曰吾形容
若此必是不濟諸子幼小寇賊未寧天下之事屬之於
汝宜勉力以成吾志䕶涕泣奉命行至雲陽而太祖崩
䕶祕之至長安乃發喪時嗣子冲弱彊寇在近人情不
安䕶綱紀内外撫循文武於是衆心乃定先是太祖常
云我得胡力當時莫曉其㫖至是人以䕶字當之尋拜
柱國太祖山陵畢䕶以天命有歸遣人諷魏帝遂行禪
代之事孝閔帝踐阼拜大司馬封晉國公邑一萬户趙
貴獨狐信等謀襲䕶䕶因貴入朝遂執之黨與皆伏誅
拜大冢宰時司㑹李植軍司馬孫恒等在太祖之朝久
居權要見䕶執政恐不見容乃密要宫伯乙弗鳯張光
洛賀拔提元進等為腹心説帝曰䕶誅朝貴以来威權
日盛謀臣宿將爭往附之大小政事皆決於䕶以臣觀
之將不守臣節恐其滋蔓願早圖之帝然其言鳯等又
曰以先王之聖眀猶委植恒以朝政今若左提右挈何
向不成且晉公常云我今夾輔陛下欲行周公之事臣
聞周公攝政七年然後復子眀辟陛下今日豈能七年
若此乎深願不疑帝愈信之數將武士於後園講習為
執縳之勢䕶微知之乃出植為梁州刺史恒為潼州刺
史欲遏其謀後帝思植等每欲召之䕶諌曰天下至親
不過兄弟若兄弟自搆嫌隙他人何易可親太祖以陛
下富於春秋顧命托臣以後事臣既情兼家國寔願竭
其股肱若使陛下親覽萬機威加四海臣死之日猶生
之年但恐除臣之後姦回得逞其欲非唯不利陛下亦
恐社稷危亡臣所以勤勤懇懇干觸天威者但不負太
祖之顧託保安國家之鼎祚耳不意陛下不照愚臣款
誠忽生疑阻且臣既為天子兄復為國家宰輔知更何
求而懐冀望伏願陛下有以明臣無惑讒人之口因泣
涕久之乃止帝猶猜之鳯等益懼密謀滋甚遂尅日將
召羣公入醼執䕶誅之光洛具以其前後謀告䕶䕶乃
召柱國賀蘭祥小司馬尉遲綱等以鳯謀告之祥等竝
勸䕶廢帝時綱總領禁兵䕶乃遣綱入宫召鳯等議事
及出以次執送䕶第因罷散宿衛兵遣祥逼帝幽於舊
邸於是召諸公卿畢集䕶流涕謂曰先王起自布衣躬
親行陣勤勞王業三十餘年寇賊未平奄棄萬國寡人
地則猶子親受顧命以略陽公既居正嫡與公等立而
奉之革魏興周為四海主自即位以來荒淫無度昵近
羣小疎忌骨肉大臣重將咸欲誅夷若此謀遂行社稷
必致傾覆寡人若死將何靣目以見先王今日寧負略
陽不負社稷爾寜都公年德兼茂仁孝聖慈四海歸心
萬方注意今欲廢昏立眀公等以為如何羣臣咸曰此
公之家事敢不唯命是聴於是斬鳯等於門外并誅植
恒等尋亦弑帝迎世宗於岐州而立之二年拜太師賜
輅車冕服封子至為崇業郡公初改雍州刺史為牧以
䕶為之并賜金石之樂武成元年䕶上表歸政帝許之
軍國大事尚委於䕶帝性聰睿有識量䕶深憚之有李
安者本以鼎爼得寵於䕶稍被升擢位至膳部下大夫
至是䕶乃密令安因進食於帝加以毒藥帝遂寢疾而
崩䕶立髙祖百官總已以聴於䕶自太祖為丞相立左
右十二軍總屬相府太祖崩後皆受䕶處分凡所徵發
非䕶書不行䕶第屯兵禁衛盛於宫闕事無巨細皆先
斷後聞保定元年以䕶為都督中外諸軍事令五府總
於天官或有希䕶㫖云周公德重魯立文王之廟以䕶
功比周公宜用此禮於是詔於同州晉國第立德皇帝
别廟使䕶祭焉三年詔曰大冢宰晉國公智周萬物道
濟天下所以克成我帝業安養我蒼生况親則懿昆任
當元輔而可同班羣品齊位衆臣自今詔誥及百司文
書並不得稱公名以彰殊禮䕶抗表固讓初太祖創業
即與突厥和親謀為掎角共圖髙氏是年乃遣柱國楊
忠與突厥東伐破齊長城至并州而還期後年更舉南
北相應齊主大懼先是䕶母閻姬與皇第四姑及諸戚
屬並没在齊皆被幽縶䕶居宰相之後每遣間使尋求
莫知音息至是並許還朝且請和好四年皇姑先至齊
主以䕶既當權重乃留其母以為後圖仍令人為閻作
書報䕶曰天地隔塞子母異所三十餘年存亡斷絶肝
腸之痛不能自勝想汝悲思之懐復何可處吾自念十
九入汝家今已八十矣既逄喪亂備嘗艱阻恒冀汝等
長成得見一日安樂何期罪釁深重存没分離吾凡生
汝軰三男三女今日目下不覩一人興言及此悲纒肌
骨賴皇齊恩䘏差安衰暮又得汝楊氏姑及汝叔母紇
干汝嫂劉新婦等同居頗亦自適但為微有耳疾大語
方聞行動飲食幸無多悉今大齊聖德遠被特降鴻慈
既許歸吾於汝又聴先致音耗積稔長悲豁然𫉬展此
乃仁侔造化將何報德汝與吾别之時年尚幼小以前
家事或不委曲昔在武川鎭生汝兄弟大者屬鼠次者
屬兔汝身屬蛇鮮于修禮起日吾之闔家大小先在博
陵郡住相將欲向左入成行至唐河之北被定州官軍
打敗汝祖及二叔時俱戰亡汝叔母賀拔及兒元寳汝
叔母紇干及兒菩提并吾與汝六人同被擒捉入定州
城未㡬間將吾及汝送與元寳掌賀㧞紇干各别分散
寳掌見汝云我識其祖翁形狀相似時寳掌營在唐城
内經停三日寳掌所掠得男夫婦女可六七十人悉送
向京吾時與汝同被送限至定州城南夜宿同鄉人姬
庫根家茹茹奴望見鮮于修禮營火語吾云我今走向
本軍既至營遂告吾軰在此眀旦日出汝叔將兵邀截
吾及汝等還得向營汝時年十二共吾並乘馬隨軍可
不記此事縁由也於後吾共汝在夀陽住時元寳菩提
及汝姑兒賀蘭盛洛并汝身四人同學博士姓成為人
嚴惡汝等四人謀欲加害吾共汝叔母等聞之各捉其
兒打之唯盛洛無母獨不被打其後尒朱天柱亡歳賀
拔阿斗泥在闗西遣人迎家累時汝叔亦遣奴来富迎
汝及盛洛等汝時著緋綾袍銀裝帶盛洛著紫織成纈
通身袍黄綾裏竝乘騾同去盛洛小於汝汝等三人竝
呼吾作阿摩敦如此之事當分眀記之耳今又寄汝小
時所著錦袍表一領至宜檢看知吾含悲戚多厯年祀
屬千載之運逄大齊之德矜老開恩許得相見一聞此
言死猶不朽況如今者勢必聚集禽獸草木母子相依
吾有何罪與汝分離今復何福還望見汝言此悲喜死
而更蘇世間所有求皆可得母子異國何處可求假汝
貴極王公富過山海有一老母八十之年飄然千里死
亡旦夕不得一朝蹔見不得一日同處寒不得汝衣饑
不得汝食汝雖窮榮極盛光耀世間汝何用為於吾何
益吾今日之前汝既不得申其供養事往何論今日以
後吾之殘命唯繫於汝爾戴天履地中有鬼神勿云㝠
昧而可欺負汝楊氏姑今雖炎暑猶能先發闗河阻遠
隔絶多年書依常體慮汝致惑是以每存款質兼亦載
吾姓名當識此理不以為怪䕶性至孝得書悲不自勝
左右莫能仰視報書曰區宇分崩遭遇災禍違離膝下
三十五年受形禀氣皆知母子誰同薩保如此不孝宿
殃積戾唯應賜鍾豈悟網羅上嬰慈母但立身立行不
負一物明神有識宜見哀憐而子為公侯母為俘𨽻熱
不見母熱寒不見母寒衣不知有無食不知饑飽泯如
天地之外無由暫聞晝夜悲號繼之以血分懐寃酷終
此一生死若有知冀奉見於泉下爾不謂齊朝觧網恵
以德音摩敦四姑並許矜放初聞此㫖魂爽飛越號天
叩地不能自勝四姑即䝉禮送平安入境以今月十八
日於河東拜見遥奉顔色崩動肝腸但離絶多年存亡
阻隔相見之始口未忍言唯叙齊朝寛𢎞每存大德云
與摩敦雖處宫禁常䝉優禮今者来鄴恩遇彌隆矜哀
聴許摩敦垂敕曲盡悲酷備述家事伏讀未周五情屠
割書中所道無事敢忘摩敦年尊又加憂苦常謂寢膳
貶損或多遺漏伏奉論述次第分眀一則以悲一則以
喜當鄉里破敗之日薩保年已十餘歲隣曲舊事猶自
記憶况家門禍難親戚流離奉辭時節先後慈訓刻肌
刻骨常纒心腑天長喪亂四海横流太祖乘時齊朝撫
運兩河三輔各値神機原其事跡非相負背太祖升遐
未定天保薩保屬當猶子之長親受顧命雖身居重任
職當憂責至於歳時稱慶子孫在庭顧視悲摧心情斷
絶胡顔履戴負媿神眀霈然之恩既以霑洽愛敬之至
施及旁人草木有心禽魚感澤况在人倫而不銘戴有
家有國信義為本伏度来期已應有日一得奉見慈顔
永畢生願生死肉骨豈過今恩負山戴岳未足勝荷二
國分隔理無書信主上以彼朝不絶子母之恩亦賜許
奉荅不期今日得通家問伏紙嗚咽言不宣心䝉寄薩
保别時所留錦袍表年歳雖久宛然猶識抱此悲戚至
于拜見事歸忍死知復何心齊朝不即發遣更令與䕶
書要䕶重報往返再三而母竟不至朝議以其失信令
有司移齊曰夫有義則存無信不立山岳猶輕兵食非
重故言誓弗違重耳所以享國祝史無媿隨㑹所以為
盟未有司牧生民君臨有國可以忘義而多食言者也
自數屬屯夷時鍾圯隔皇家親戚淪䧟三紀仁姑世母
望絶生還彼朝以去夏之初德音爰發已送仁姑許歸
世母乃稱煩暑指尅來秋謂其信必由衷嘉言無爽今
落木戒候氷霜行及方為世母虚設詭詞未議言歸更
徵酬荅子女玉帛既非所湏保境寧民又云匪報詳觀
此意全乖本圖愛人以禮豈為姑息要子責誠質親求
報實傷和氣有悖天經我之周室太祖之天下也焉可
捐國顧家殉名虧實不害所養斯曰仁人卧鼔潛鋒孰
非深計若令迭爭尺寸兩競錐刀瓦震長平則趙分為
二兵出函谷則韓裂為三安得猶全謂無損益大冢宰
位隆將相情兼家國銜悲茹血分畢寃魂豈意噬指可
尋倚門應至徒聞善始卒無令終百辟震驚三軍憤惋
不為孝子當作忠臣去歳北軍深入數俘城下雖曰班
師餘功未遂今兹馬首南向更期重入晉人角之我之
職矣聞諸道路早已戒嚴非直北拒又將南略儻欲自
送此之願也如或嬰城未能求敵詰朝請見與君周旋
為恵不終祗增深怨愛親無慢垂訓尼父矜恤窮老貽
則周文環玦之義事不由此自應内省豈宜有間移書
未送而母至舉朝慶悦大赦天下䕶與母暌隔多年一
旦聚集凡所資奉窮極華盛每四時伏臘高祖率諸親
戚行家人之禮稱觴上夀榮貴之極振古未聞是年也
突厥復率衆赴期䕶以齊氏初送國親未欲即事征討
復慮失信蕃夷更生邊患不得已遂請東征九月詔曰
神若軒皇尚云三戰聖如姬武且曰一戎弧矢之威干
戈之用帝王大器誰能去兵太祖丕受天眀造我周室
日月所照罔不率從高氏乘釁跋扈竊有并冀世濟其
惡腥穢彰聞皇天震怒假手突厥驅略汾晉掃地無遺
季孟勢窮伯珪日蹙坐待滅亡鑒之愚智故突厥班師
仍屯彼境更集諸部傾國齊至星流電擊數道俱進期
在仲冬同㑹并鄴大冡宰晉公朕之懿昆任隆伊吕平
一宇宙惟公是屬朕當親執斧鉞廟庭祗受有司宜勒
衆軍量程赴集進止遲速委公處分於是徵二十四軍
及左右廂散隸及秦隴巴蜀之兵諸蕃國之衆二十萬
人十月帝於廟庭授護斧鉞出軍至潼闗乃遣柱國尉
遲迥率精兵十萬為前鋒大將軍權景宣率山南之兵
出豫州少師楊􁦰出軹闗䕶連營漸進屯軍𢎞農迥攻
圍洛陽柱國齊公憲鄭國公達奚武等營於邙山䕶性
無戎略且此行也又非其本心故師出雖久無所克𫉬
䕶本令壍斷河陽之路遏其救兵然後同攻洛陽使其
内外隔絶諸將以為齊兵必不敢出唯斥候而已值連
日隂霧齊騎直前圍洛之軍一時潰散唯尉遲迥率數
十騎扞敵齊公憲又督邙山諸將拒之乃得全軍而返
權景宣攻克豫州尋以洛陽圍觧亦引軍退楊􁦰於軹
闗戰没䕶於是班師以無功與諸將稽首請罪帝弗之
責也天和二年䕶母薨尋有詔起令視事四年䕶廵厯
北邊城鎭至靈州而還五年又詔曰光宅曲阜魯用郊
天之樂地處參墟晉有大蒐之禮所以言時計功昭德
紀行使持節太師都督中外諸軍事柱國大將軍大冡
宰晉國公體道居貞含和誕德地居戚右才表棟隆國
歩艱難寄深夷險皇綱締構事均休戚故以迹㝠殆庶
理契如仁今文軌尚隔方隅猶阻典䇿未備聲名多闕
宜賜軒懸之樂六佾之舞䕶性甚寛和然暗於大體自
恃建立之功久當權軸凡所委任皆非其人兼諸子貪
殘僚屬縱逸恃護威勢莫不蠧政害民上下相䝉曾無
疑慮高祖以其㬥慢密與衛王直圖之七年三月十八
日䕶自同州還帝御文安殿見䕶訖引䕶入含仁殿朝
皇太后先是帝於禁中見䕶常行家人之禮䕶謁太后
太后必賜之坐帝立侍焉至是䕶將入帝謂之曰太后
春秋既尊頗好飲酒不親朝謁或廢引進喜怒之間時
有乖爽比雖犯顔屢諌未䝉垂納兄今既朝拜願更啟
請因出懐中酒誥以授䕶曰以此諌太后䕶既入如帝
所戒讀示太后未訖帝以玉珽自後擊之䕶踣於地又
令宦者何泉以御刀斫之泉惶懼斫不能傷時衛王直
先匿於户内乃出斬之初帝欲圖䕶王軌宇文神舉宇
文孝伯頗豫其謀是日軌等並在外更無知者殺䕶訖
乃召宫伯長孫覽等告之即令收䕶子柱國譚國公㑹
大將軍莒國公至崇業公靜正平公乾嘉及乾基乾光
乾蔚乾祖乾威等并柱國侯伏侯龍恩龍恩弟大將軍
萬夀大將軍劉勇中外府司録尹公正袁傑膳部下大
夫李安等於殿中殺之齊王憲白帝曰李安出自皂隸
所典唯庖厨而已既不預時政未足加戮高祖曰公不
知耳世宗之崩安所為也十九日詔曰君親無將將而
必誅太師大冡宰晉公䕶地實宗親義兼家國爰初草
創同濟艱難遂任總朝權寄深國命不能竭其誠効罄
以心力盡事君之節申送往之情朕兄故略陽公英風
秀遠神機頴悟地居聖𦙍禮歸當璧遺訓在耳忍害先
加永尋摧割貫切骨髓世宗眀皇帝聰眀神武(缺二/字)蔵
智䕶内懐凶悖外託尊崇凡厥臣民誰亡怨憤朕纂承
洪基十有三載委政師輔責成宰司䕶志在無君義違
臣節懐兹蠆毒逞彼狼心任情誅暴肆行威福朋黨相
扇賄貨公行所好加羽毛所惡生瘡痏朕約已菲躬情
存庶政每思施寛恵下輒抑而不行遂使户口凋殘征
賦勞劇家無日給民不聊生且三方未定邊隅尚阻疆
場待戎旗之備武夫資扞城之力侯伏龍恩萬夀劉勇
等未効庸勲先居上將高門峻宇甲第彫墻寔繁有徒
同惡相濟民不見德唯利是眎百姓嗷嗷道路以目含
生業業相顧鉗口常恐七百之基忽焉顛墜億兆之命
一旦阽危上累祖宗之靈下負蒼生之責今肅正典刑
䕶已即罪其餘凶黨咸亦伏誅氛霧既清遐邇同慶朝
政惟新兆民更始可大赦天下改天和七年為建德元
年䕶世子訓為蒲州刺史其夜遣柱國越國公盛乘傳
往蒲州徵訓赴京師至同州賜死䕶長史代郡叱羅協
司録𢎞農馮遷及所親任者皆除名䕶子昌城公深使
突厥遣開府宇文德齎璽書就殺之三年詔復䕶及諸
子先封諡䕶曰蕩並改葬之
叱羅協本名與髙祖諱同後改焉少寒微嘗為州小吏
以恭謹見知恒州刺史楊鈞擢為從事及魏末六鎭搔
擾客於冀州冀州為葛榮所圍刺史以協為統軍委以
守禦俄而城陷協没於榮榮敗事汾州刺史爾朱兆頗
被親遇補録事參軍兆為天柱大將軍轉司馬兆與齊
神武初戰不利還上黨令協在建州督軍糧後使協至
洛陽與其諸叔計事謀討齊神武兆等軍敗還并州令
協治肆州刺史兆死遂事竇泰泰甚禮之泰為御史中
尉以協為治書侍御史泰向潼闗協為監軍泰死協亦
見獲太祖以其在闗歳久授大丞相府東閤祭酒撫軍
將軍銀青光禄大夫轉録事參軍遷主簿加通直散騎
常侍攝大行臺郎中累遷相府屬從事中郎協厯仕二
京詳練故事又深自克勵太祖頗委任之然猶以其家
屬在東疑其有戀本之望及河橋戰不利協隨軍而還
太祖知協不貳封冠軍縣男邑二百户尋加車騎將軍
左光禄大夫九年除直閤將軍恒州大中正加都督進
爵為伯增邑八百户尋遷大都督儀同三司初太祖欲
經略漢中令協行南岐州刺史并節度東益州戎馬事
魏廢帝元年即授南岐州刺史時東益州刺史楊辟邪
據州反二年協率所部兵討之軍次涪水㑹有氐賊一
千人斷道破橋協遣儀同仇買等行前擊之賊開路協
乃領所部漸進又有氐賊一千人邀協協乃將兵四百
人守硤道與賊短兵接戰賊乃退避辟邪棄城走協追
斬之羣氐皆伏以功授開府仍為大將軍尉遲迥長史
率兵伐蜀既入劒閤迥令協行潼州事時有五城郡氐
酋趙雄傑等扇動新潼始三州民反叛聚結二萬餘人
在州南三里隔涪水據槐林山置柵拒守梓潼郡民鄧
朏王令公等招誘鄉邑萬餘人復在州東十里涪水北
置柵以應之同逼州城城中糧少軍人乏食協撫安内
外咸無異心遣儀同伊婁訓大都督司馬裔等將歩騎
千餘人夜渡涪水擊雄傑一戰破之令公以雄傑敗亦
棄柵走還本郡復與鄧朏等更率萬餘人於郡東南隔
水置柵斷絶驛路協遣儀同楊長樂與司馬裔等率師
討之復遣大都督裴孟嘗領百姓繼進為其聲勢孟嘗
既至梓潼值水漲不得即渡而王令公鄧朏見孟嘗騎
少乃將三千餘人圍之數重孟嘗以衆寡不敵各棄馬
短兵接戰從辰至午於陣斬令公及朏等賊徒既失渠
帥遂即散走其徒黨仍據舊柵而孟嘗方得渡水與長
樂合即勒兵攻柵經三日賊乃請降此後數有反叛協
輒遣兵討平之魏恭帝三年太祖徵協入朝論蜀中事
乃賜姓宇文氏増邑通前一千五百户晉公䕶既殺孫
恒李植等欲委腹心於司㑹栁慶司憲令狐整等慶整
並辭不堪俱薦協語在慶整𫝊䕶遂徵協入朝既至䕶
引與同宿深寄託之協欣然承奉誓以軀命自効䕶大
悦以為得協之晚即授軍司馬委以兵事尋轉治御正
又授䕶府長史進爵為公増邑一千户常在䕶側陳説
時事多被納用世宗知其材識庸淺每折之數謂之曰
汝何知也猶以䕶所親任難即屏黜每含容之及世宗
崩便授協司㑹中大夫中外府長史協形貎瘦小舉措
褊急既以得志每自矜高朝士有来請事者輒云汝不
解吾今教汝及其所言多乖事衷當時莫不笑之保定
二年追論平蜀功别封一子縣侯又於蜀中食邑一千
户入其租賦之半晉公䕶以協竭忠於己每提奬之頻
考上中賞以粟帛遷少保轉少傅進位大將軍爵南陽
郡公兼營作副監宫室既成以功賜爵洛邑縣公回授
一子協既受䕶重委冀得婚連帝室乃求復舊姓叱羅
氏䕶為奏請高祖許之又進位柱國䕶以協年老許其
致仕而協貪榮未肯告退䕶誅協除名建德三年高祖
以協宿齒授儀同三司賜爵南陽郡公時與論説舊事
是歳卒年七十六子金嗣
馮遷字羽化父漳州從事及遷官達追贈儀同三司陕
州刺史遷少修謹有幹能州辟從事魏神龜中刺史楊
鈞引為中兵參軍事轉定襄令尋為并州水曹參軍所
歴之職咸以勤恪著稱及魏孝武西遷乃棄官與直閤
將軍馮靈豫入闗即從魏孝武復潼闗定回洛除給事
中後從太祖擒竇泰復𢎞農戰沙苑皆有功授都督龍
驤將軍羽林監封獨顯縣伯邑六百户及洛陽之戰遷
先登䧟陣遂中重瘡僅得不死以功加輔國將軍軍師
都督進爵為侯久之出為廣漢郡守時蜀土初平人情
擾動遷政存簡恕夷俗頗安之魏恭帝二年就加車騎
將軍大都督通直散騎常侍鎭樊城尋拜漢東郡守孝
閔帝踐阼入為晉公䕶府掾加車騎大將軍儀同三司
進爵臨高縣公尋遷䕶府司録進授驃騎大將軍開府
儀同三司遷性質直小心畏愼雖居樞要不以勢位加
人兼眀練時事善於斷决每校閲文簿孜孜不倦從辰
逮夕未嘗休止以此甚為䕶所委任後以其朝之舊齒
欲以衣錦榮之乃授陕州刺史進爵隆山郡公増邑并
前二千户遷本寒微不為時軰所重一旦刺舉本州唯
以謙恭接待鄉邑人無怨者復入為司録轉工部中大
夫厯軍司馬遷小司空自天和已後遷以年老委任稍
衰及䕶誅猶除名建德末卒於家時年七十八子恕位
至儀同三司伏夷鎭將平寇縣伯䕶所委信者又有朔
方邊平位至大將軍軍司馬䕶府司馬䕶敗亦除名
史臣曰仲尼有言可與適道未可與權夫道者率禮之
謂也權者反經之謂也率禮由乎正理易以成佐世之
功反經繫乎非常難以定匡時之業故得其人則治伊
尹放太甲周旦相孺子是也不得其人則亂新都遷漢
鼎晉氏傾魏族是也是以先王眀上下之序聖人重君
臣之分委質同於股肱受爵均其休戚當其親受顧託
位居宰衡雖復承利劒臨沸鼎不足以讋其慮據帝圖
君海内不足以回其心若斯人者固以功與山嶽爭其
髙名與穹壤齊其久矣有周受命之始宇文䕶寔預艱
難及太祖崩殂諸子冲幼羣公懐等夷之志天下有去
就之心卒能變魏為周俾危獲乂者䕶之力也向使加
之以禮讓繼之以忠貞桐宫有悔過之期未央終天年
之數則前史所載焉足以道哉然䕶寡於學術昵近羣
小威福在已征伐自出有人臣無君之心為人主不堪
之事忠孝大節也違之而不疑廢弑至逆也行之而無
悔終於身首横分妻孥為戮不亦宜乎
　
　
　
　
　
　
　
　周書卷十一
　周書卷十一考證
晉蕩公䕶𫝊侯伏龍恩萬夀劉勇等○上文云并柱國
　侯伏侯龍恩此疑脱一侯字
　
　
　
　
　
　
　
　
　
　
　
　
　周書卷十一考證
欽定四庫全書
　周書卷十二
　　唐　令　狐　德　棻　等　撰
　列傳第四
　　齊煬王憲(子貴/)　(質/)
齊煬王憲字毗賀突太祖第五子也性通敏有度量雖
在童齔而神彩凝然初封涪城縣公少與高祖俱受詩
𫝊咸綜機要得其指歸太祖嘗賜諸子良馬惟其所擇
憲獨取駁馬太祖問之對曰此馬色類既殊或多駿逸
若從軍征伐牧圉易分太祖喜曰此兒智識不凡當成
重器後從獵隴上經官馬牧太祖每見駁馬輒曰此我
兒馬也命左右取以賜之魏恭帝元年進封安城郡公
孝閔帝踐阼拜驃騎大將軍開府儀同三司世宗即位
授大將軍武成初除益州總管益寧巴盧等二十四州
諸軍事益州刺史進封齊國公邑萬户初平蜀之後太
祖以其形勝之地不欲使宿將居之諸子之中欲有推
擇徧問高祖已下誰能此行並未及對而憲先請太祖
曰刺史當撫衆治民非爾所及以年授者當歸爾兄憲
曰才用有殊不闗大小試而無効甘受靣欺太祖大悦
以憲年尚幼未之遣也世宗追遵先㫖故有此授憲時
年十六善於撫綏留心政術辭訟輻輳聴受不疲蜀人
懐之共立碑頌德尋進位柱國保定中徵還京拜雍州
牧及晉公護東伐以尉遲迥為先鋒圍洛陽憲與達奚
武王雄等軍於邙山自餘諸軍各分守險要齊兵數萬
奄出軍後諸軍恇駭竝各退散唯憲與王雄達奚武率
衆拒之而雄為齊人所斃三軍震懼憲親自督勵衆心
乃安時晉公䕶執政雅相親委賞罰之際皆得預焉天
和三年以憲為大司馬治小冢宰雍州牧如故四年齊
將獨孤永業来寇盜殺孔城防主能奔達以城應之詔
憲與柱國李穆將兵出宜陽築崇德等五城絶其糧道
齊將斛律眀月率衆四萬築壘洛南五年憲渉洛邀之
眀月遁走憲追之及於安業屢戰而還是歲眀月又率
大衆於汾北築城西至龍門晉公䕶謂憲曰寇賊充斥
戎馬交馳遂使疆場之間生民委弊豈得坐觀屠滅而
不思救之汝謂計將安出曰如憲所見兄宜暫出同州
以為威勢憲請以精兵居前隨機攻取非惟邊境清寧
亦當别有克獲䕶然之六年乃遣憲率衆二萬出自龍
門齊將新蔡王王康德以憲兵至潛軍宵遯憲乃西歸
仍掘移汾水水南堡壁復入於齊齊人謂略不及遠遂
弛邊備憲乃渡河攻其伏龍等四城二日盡拔又進攻
張壁克之獲其軍實夷其城壘斛律眀月時在華谷弗
能救也北攻姚襄城䧟之時汾州又見圍日久糧援路
絶憲遣柱國宇文盛運粟以饋之憲自入兩乳谷襲克
齊柏社城進軍姚襄齊人嬰城固守憲使柱國譚公㑹
築石殿城以為汾州之援齊平原王叚孝先蘭陵王高
長恭引兵大至憲命將士陣而待之大將軍韓歡為齊
人所乘遂以奔退憲身自督戰齊衆稍却㑹日暮乃各
收軍及晉公䕶誅高祖召憲入憲免冠拜謝帝謂之曰
天下者太祖之天下吾嗣守鴻基常恐失墜冢宰無君
凌上將圖不軌吾所以誅之以安社稷汝親則同氣休
戚共之事不相渉何煩致謝乃詔憲往䕶第收兵符及
諸簿書等尋以憲為大冡宰時高祖既誅宰臣親覽朝
政方欲導之以政齊之以刑爰及親親亦為刻薄憲既
為䕶所委任自天和之後威勢漸隆䕶欲有所陳多令
憲聞奏其間或有可不憲慮主相嫌隙每曲而暢之高
祖亦悉其心故得無患然猶以威名過重終不能平雖
遥授冢宰寔奪其權也開府裴文舉憲之侍讀高祖常
御内殿引見之謂曰晉公不臣之迹朝野所知朕所以
泣而誅者安國家利百姓耳昔魏末不綱太祖匡輔元
氏有周受命晉公復執威權積習生常便謂法應湏爾
豈有三十歳天子而可為人所制乎且近代以来又有
一弊暫經𨽻屬便即禮若君臣此乃亂代之權宜非經
國之治術詩云夙夜匪解以事一人一人者止據天子
耳雖陪侍齊公不得即同臣主且太祖十兒寧可悉為
天子卿宜規以正道勸以義方輯睦我君臣協和我骨
肉無令兄弟自致嫌疑文舉拜謝而出歸以白憲憲指
心撫几曰吾之夙心公寧不悉但當盡忠竭節耳知復
何言建德二年進爵為王憲友劉休徵獻王箴一首憲
美之休徵後又以此箴上高祖高祖方剪削諸弟甚悦
其文憲常以兵書繁廣難求指要乃自刋定為要略五
篇至是表陳之高祖覽而稱善其秋髙祖幸雲陽宫遂
寢疾衛王直於京師舉兵反高祖召憲謂曰衛王搆逆
汝知之乎憲曰臣初不知今始奉詔直若逆天犯順此
則自取滅亡高祖曰汝即為前軍吾亦續發直尋敗走
髙祖至京師憲與趙王招俱入拜謝高祖曰管蔡為戮
周公作輔人心不同有如其靣但愧兄弟親尋干戈於
我為不足耳初直内深忌憲憲隠而容之且以帝之母
弟每加友敬晉公䕶之誅也直固請及憲高祖曰齊公
心迹吾自悉之不得更有所疑也及文宣皇后崩直又
密啟云憲飲酒食肉與平日不異高祖曰吾與齊王異
生俱非正嫡特為吾意今袒括是同汝當愧之何論得
失汝親太后之子偏荷慈愛今但湏自朂無暇説人直
乃止四年高祖將欲東討獨與内史王誼謀之餘人莫
得知也後以諸弟才略無出於憲右遂告之憲即贊成
其事及大軍將出憲表上私財以助軍費曰臣聞撫機
適運理籍時来兼弱攻昧事資權道伏惟陛下繼眀作
聖闡業𢎞風思順天心用恢武略方使長虵外剪宇宙
大同軍民内向車書混一竊以龍旗雷動天網雲布芻
粟糧餼或湏周給昔邊隅未靜卜式願上家財江海不
澄衛兹請獻私粟臣雖不敏敢忘景行謹上金寳等一
十六件少助軍資詔不納而以憲表示公卿曰人臣當
如此朕貴其心耳寧湏物乎乃詔憲率衆二萬為前軍
趣黎陽高祖親圍河隂未克憲攻㧞武濟進圍洛口收
其東西二城以高祖疾班師是歳初置上柱國官以憲
為之五年大舉東討憲率精騎二萬復為前鋒守雀䑕
谷髙祖親圍晉州憲進兵克洪同永安二城更圖進取
齊人焚橋守險軍不得進遂屯於永安齊主聞晉州見
圍乃將兵十萬自来援之時柱國陳王純頓軍千里徑
大將軍永昌公椿屯雞棲原大將軍宇文盛守汾水闗
並受憲節度憲密謂椿曰兵者詭道去留不定見機而
作不得遵常汝今為營不湏張幕可伐柏為菴示有形
勢令兵去之後賊猶致疑也時齊主分軍萬人向千里
徑又令其衆出汾水闗自率大兵與椿對陣宇文盛馳
騎告急憲自以千騎救之齊人望谷中塵起相率遽退
盛與柱國侯莫陳芮渉汾逐之多有斬獲俄而椿告齊
衆稍逼憲又回軍赴之㑹椿被𠡠追還率兵夜返齊人
果謂栢菴為帳幕也不疑軍退翌日始悟時高祖已去
晉州留憲為後拒齊主自率衆来追至於高梁橋憲以
精騎二千阻水為陣齊領軍叚暢直進至橋憲隔水招
暢與語語畢憲問暢曰若何姓名暢曰領軍叚暢也公
復為誰憲曰我虞侯大都督耳暢曰觀公言語不是凡
人今日相見何用隠其名位陳王純梁公侯莫陳芮内
史王誼等並在憲側暢固問不巳憲乃曰我天子太弟
齊王也指陳王以下並以名位告之暢鞭馬而去憲即
命旋軍而齊人遽追之戈甲甚鋭憲與開府宇文忻各
統精卒百騎為殿以拒之斬其驍將賀蘭豹子山褥瓌
等百餘人齊衆乃退憲渡汾而及高祖於玉壁高祖又
令憲率兵六萬還援晉州憲遂進軍營于涑水齊主攻
圍晉州晝夜不息間諜還者或云巳䧟憲乃遣柱國越
王盛大將軍尉遲迥開府宇文神舉等輕騎一萬夜至
晉州憲進軍據蒙坑為其後援知城未䧟乃歸涑川尋
而髙祖東轅次于髙顯憲率所部先向晉州眀日諸軍
總集稍逼城下齊人亦大出兵陣於營南高祖召憲馳
往觀之憲返命曰是易與耳請破之而後食帝悦曰如
汝所言吾無憂矣憲退内史栁虯私謂憲曰賊亦不少
王安得輕之憲曰憲受委前鋒情兼家國掃此逋寇事
等摧枯商周之事公所知也賊兵雖衆其如我何既而
諸軍俱進應時大潰其夜齊主遁走憲輕騎追之既及
永安高祖續至齊人收其餘衆復據髙壁及洛女砦高
祖命憲攻洛女破之眀日與大軍㑹於介休時齊主已
走鄴留其從兄安德王延宗據并州延宗因僭偽號出
兵拒戰高祖進圍其城憲攻其西面克之延宗遁走追
而獲之以功進封第二子安城公質為河間王拜第三
子賨為大將軍仍詔憲先驅趣鄴眀年進克鄴城齊任
城王湝廣寧王孝珩等據守信都有衆數萬高祖復詔
憲討之仍令齊主手書與湝曰朝廷遇緯甚厚諸王無
恙叔若釋甲則無不優待湝不納乃大開賞募多出金
帛沙門求為戰士者亦數千人憲軍過趙州湝令間諜
二人覘窺形勢候騎執以白憲憲乃集齊之舊將遍示
之又謂之曰吾所爭者大不在汝等今放汝還可即充
我使乃與湝書曰山川有間每深勞佇仲春戒節納履
惟宜承始屆兩河仍圖三位二者交戰想無虧德昔魏
厯云季海内横流我太祖撫運乘時大庇黔首皇上嗣
膺下武式隆景業興稽山之㑹總盟津之師雷駭唐郊
則野無横陣雲騰晉水則地靡嚴城襲偽之酋既奔竄
於草澤竊號之長亦委命於旌門德義振於無垠威風
被於有截彼朝宿將舊臣良家戚里俱升榮寵皆縻好
爵是使臨漳之下効死爭驅營丘之前奮身畢命此豈
唯人事抑亦天時宜訪之道路無俟傍説吾以不武任
總元戎受命安邊路指幽冀列邑名藩莫不屈膝宣風
導禮皆荷来蘇足下高氏令王英風夙著古今成敗傋
諸懐抱豈不知一木不維大厦三諌可以逃身哉且殷
微去商侯服周代項伯背楚賜姓漢朝去此弗圖茍狥
亡轍家破身殞為天下笑又足下諜者為候騎所拘軍
中情實具諸執事知以弱卒瑣甲欲抗堂堂之師縈帶
汚城冀保區區之命戰非上計無待卜疑守乃下策或
未相許巳勒諸軍分道並進相望非遠憑軾有期兵交
命使古今通典不俟終日所望知㡬也憲至信都湝陣
於城南憲登張耳冡以望之俄而湝所署領軍尉相願
偽出略陣遂以衆降相願湝心腹也衆甚駭懼湝大怒
殺其妻子眀日復戰遂破之俘斬三萬人擒湝及孝珩
等憲謂湝曰任城王何苦至此湝曰下官神武帝子兄
弟十五人幸而獨存逄宗社顚覆今日得死無愧墳陵
憲壯之命歸其妻子厚加資給又問孝珩孝珩布陳國
難辭淚俱下俯仰有節憲亦為之改容憲素善謀多算
略尤長於撫御達於任使摧鋒䧟陣為士卒先羣下感
悦咸為之用齊人夙聞威聲無不憚其勇略及并州之
捷長驅敵境蒭牧不擾軍無私焉先是稽胡劉没鐸自
稱皇帝又詔憲督趙王招等討平之語在稽胡𫝊憲自
以威名日重潛思屏退及高祖欲親征北蕃乃辭以疾
高祖變色曰汝若憚行誰為吾使憲懼曰臣陪奉鑾輿
誠為本願但身嬰疹疾不堪領兵帝許之尋而高祖崩
宣帝嗣位以憲屬尊望重深忌憚之時高祖未𦵏諸王
在内治服司衛長孫覽總兵輔政恐諸王有異志奏令
開府于智察其動靜及高祖山陵還諸王歸第帝又命
智就宅候憲因是告憲有謀帝乃遣小冡宰宇文孝伯
謂憲曰三公之位宜屬親賢今欲以叔為太師九叔為
太傅十一叔為太保叔以為何如憲曰臣才輕位重滿
盈是懼三師之任非所敢當且太祖勲臣宜膺此舉若
専用臣兄弟恐乖物議孝伯反命尋而復来曰詔王晚
共諸王俱至殿門憲獨被引進帝先伏壯士於别室至
即執之憲辭色不撓固自陳説帝使于智對憲憲目光
如炬與智相質或謂憲曰以王今日事勢何用多言憲
曰我位重屬尊一旦至此死生有命寧復圖存但以老
母在堂恐留兹恨耳因擲笏於地乃縊之時年三十五
以于智為柱國封齊國公又殺上大將軍安邑公王興
上開府獨孤熊開府豆盧紹等皆以昵於憲也帝既誅
憲無以為辭故託興等與憲結謀遂加其戮時人知其
冤酷咸云伴憲死也憲所生母達歩干氏茹茹人也建
德三年冊為齊國太妃憲有至性事母以孝聞太妃舊
患風熱屢經發動憲衣不解帶扶侍左右憲或東西從
役每心驚其母必有疾乃馳使參問果如所慮憲六子
貴質賨貢乾禧乾洽
貴字乾福少聰敏渉獵經史尤便騎射始讀孝經便謂
人曰讀此一經足為立身之本天和四年始十歳封安
定郡公邑一千五百户太祖之初為丞相也始封此郡
未嘗假人至是封貴焉年十一從憲獵於鹽州一圍之
中手射野馬及鹿十有五頭建德二年冊拜齊國世子
四年授車騎大將軍儀同三司尋出為幽州刺史貴雖
出自深宫而留心庶政性聰敏過目輒記嘗道逄二人
謂其左右曰此人是縣黨何因輒行左右不識貴便説
其姓名莫不嗟伏白獸烽經為商人所燒𤇺帥納貨不
言其罪他日此帥隨例来參貴乃問云商人燒烽何因
私放𤇺帥愕然遂即首服其眀察如此五年四月卒年
十七高祖甚痛惜之
質字乾祐初封安城公後以憲勲進封河間郡王賨字
乾禮大將軍中垻公貢出後莒莊公乾禧安城公乾洽
龍涸公並與憲俱被誅
史臣曰自兩漢逮乎魏晉其帝弟帝子衆矣唯楚元河
間東平陳思之徒以文儒播美任城琅邪以武功馳譽
何則體自尊極長於宫闈佚樂侈其心驕貴蕩其志故
使竒才高行終鮮於天下之士焉齊王竒姿傑出獨牢
籠於前載以介弟之地居上將之重智勇冠世攻戰如
神敵國繫以存亡鼎命由其輕重比之異姓則方召韓
白何以加兹挟震主之威屬道消之日斯人而嬰斯戮
君子是以知周祚之不永也昔張耳陳餘賓客厮役所
居皆取卿相而齊之文武僚吏其後亦多至台牧異世
同符可謂賢矣
　
　
　
　
　
　周書卷十二
　周書卷十二考證
齊煬王憲𫝊雖陪侍齊公○北史云爾雖陪侍齊公此
　似脱一爾字
時年三十五○北史云時年四十
　
　
　
　
　
　
　
　
　
　
　
　周書卷十二考證
欽定四庫全書
　周書卷十三
　　唐　令　狐　德　棻　等　撰
　列𫝊第五
　　文閔眀武宣諸子
文帝十三子姚夫人生世宗後宫生宋獻公震文元皇
后生孝閔皇帝文宣皇后叱奴氏生高祖衛刺王直達
歩干妃生齊王憲王姬生趙僭王招後宫生譙孝王儉
陳惑王純越野王盛代奰王達冀康公通滕聞王逌齊
煬王别有𫝊
宋獻公震字彌俄突幼而敏達年十歳誦孝經論語毛
詩後與世宗俱受禮記尚書於盧誕大統十六年封武
邑公二千户尚魏文帝女其年薨保定元年追贈使持
節柱國大將軍少師大司馬大都督青徐等十州諸軍
事青州刺史進封宋國公增邑并前一萬户無子以世
宗第三子寔為嗣寔字乾辯建德三年進爵為王大象
中為大前疑尋為隋文帝所害國除
衛刺王直字豆羅突魏恭帝三年封秦郡公邑一千户
武成初出鎮蒲州拜大將軍進衛國公邑萬户保定初
為雍州牧尋進位柱國轉大司空出為梁州總管天和
中陳湘州刺史華皎舉州来附詔直督綏德公陸通大
將軍田𢎞權景宣元定等兵赴援與陳將淳于量吴明
徹等戰於沌口直軍不利元定遂投江南直坐免官直
高祖母弟性浮詭貪狠無頼以晉公䕶執政遂貳於帝
而昵䕶及沌口還愠於免黜又請帝除之冀得其位帝
夙有誅䕶之意遂與直謀之及䕶誅帝乃以齊王憲為
大冢宰直既乖本望又請為大司馬意欲總知戎馬得
擅威權帝揣知其意謂之曰汝兄弟長幼有序寧可反
居下列也乃以直為大司徒建德三年進爵為王初高
祖以直第為東宫更使直自擇所居直厯觀府署無稱
意者至廢陟屺佛寺欲居之齊王憲謂直曰弟兒女成
長理湏寛博此寺褊小詎是所宜直曰一身尚不自容
何論兒女憲怪而疑之直嘗從帝校獵而亂行帝怒對
衆撻之自是憤怨滋甚及帝幸雲陽宫直在京師舉兵
反攻肅章門司武尉遲運閉門拒守直不得入語在運
𫝊直遂遁走追至荆州獲之免為庶人囚於别宫尋而
更有異志遂誅之及其子賀貢塞響賈祕津乾理乾璪
乾悰等十人國除
趙僭王招字豆盧突幼聰頴博渉羣書好屬文學庾信
體詞多輕豔魏恭帝三年封正平郡公邑一千户武成
初進封趙國公邑萬户保定中拜為柱國出為益州總
管建德元年授大司空轉大司馬三年進爵為王除雍
州牧四年大軍東討招為後三軍總管五年又從高祖
東伐率歩騎一萬出華谷攻齊汾州及并州平進位上
柱國東夏底定又為行軍總管與齊王討稽胡招擒賊
帥劉没鐸斬之胡寇平宣政中拜太師大象元年五月
詔以洺州襄國郡邑萬户為趙招出就國二年宣帝不
豫徵招及陳越代滕五王赴闕比招等至而帝已崩隋
文帝輔政加招等殊禮入朝不趨劒履上殿隋文帝將
遷周鼎招密欲圖之以匡社稷乃邀隋文帝至第飲於
寢室招子員貫及妃弟魯封所親人史胄皆先在左右
佩刀而立又藏兵刃於帷席之間後院亦伏壯士隋文
帝從者多在閤外唯楊𢎞元胄胄弟威及陶徹坐於户
側招屢以佩刀割𤓰啖隋文帝隋文帝未之疑也元胄
覺變扣刀而入招乃以大觴親飲胄酒又命胄向厨中
取漿胄不為之動滕王逌後至隋文帝降階迎之元胄
因得耳語曰形勢大異公宜速出隋文帝共逌等就坐
湏臾辭出後事覺䧟以謀反其年秋誅招及其子德廣
公員永康公貫越擕公乾銑弟乾鈴乾鏗等國除招所
著文集十卷行於世
譙孝王儉字侯幼突武成初封譙國公邑萬户天和中
拜大將軍尋遷柱國出為益州總管建德三年進爵為
王五年東伐以本官為左一軍總管攻永固城拔之進
平并鄴拜大冢宰是歳稽胡反詔儉為行軍總管與齊
王憲討之有胡帥自號天柱者據守河東儉攻破之斬
首三千級宣政元年二月薨子乾惲嗣大定中為隋文
帝所害國除
陳惑王純字堙智突武成初封陳國公邑萬户保定中
除岐州刺史加開府儀同三司使於突厥迎皇后拜大
將軍尋進位柱國出為秦州總管轉陜州總管督鴈門
公田𢎞拔齊宜陽等九城建德三年進爵為王四年大
軍東伐純為前一軍總管以帝寢疾班師五年大軍復
東討詔純為前一軍率歩軍二萬守千里徑并州平進
位上柱國即拜并州總管宣政中除雍州牧遷太傅大
象元年五月以濟南郡邑萬户為陳純出就國二年朝
京師時隋文帝専政剪落宗枝遂害純并世子謙及弟
扈公讓讓弟議等國除
越野王盛字立久突武成初封越國公邑萬户天和中
進爵為王四年大軍伐齊盛為後一軍總管五年大軍
又東討盛率所領拔齊高顯等數城并州平進位上柱
國從平鄴拜相州總管宣政元年入為大冢宰汾州稽
胡帥劉愛邏干反詔盛率諸軍討平之大象元年遷大
前疑轉太保其年詔以豐州武當安富二郡邑萬户為
越盛出就國二年朝京師其秋為隋文帝所害并其子
忱悰恢懫忻等五人國除
代奰王達字度斤突性果決善騎射武成初封代國公
邑萬户天和元年拜大將軍右宫伯拜左宗衛建德初
進位柱國出為荆淮等十四州十防諸軍事荆州刺史
在州有政績高祖手勑襃美之所管灃州刺史蔡澤黷
貨被訟贓狀分眀以其世著勲庸不可加戮若曲法貸
之又非奉上之體乃令所司精加按劾密表奏之事竟
得釋終亦不言其處事周慎如此達雅好節儉食無兼
膳侍姬不過數人皆衣綈衣又不營資産國無儲積左
右嘗以為言達從容應之曰君子憂道不憂貧何煩於
此三年進爵為王出為益州總管髙祖東伐以為右一
軍總管齊淑妃馮氏尤為齊後主所幸齊平見獲帝以
達不邇聲色特以馮氏賜之宣帝即位進位上柱國大
象元年拜大右弼其年詔以潞州上黨郡邑萬户為代
達出就國二年朝京其年冬為隋文帝所害及其世子
執弟蕃國公轉等國除
冀康公通字屈率突武成初封冀國公邑萬户天和六
年十月薨子絢嗣建德三年進爵為王大象中為隋文
帝所害國除
滕聞王逌字爾固突少好經史解屬文武成初封滕國
公邑萬户天和末拜大將軍建德初進位柱國三年進
爵為王六年為行軍總管與齊王憲征稽胡逌破其渠
帥穆友等斬首八千級還除河陽總管宣政元年進位
上柱國其年伐陳詔逌為元帥節度諸軍事大象元年
五月詔以荆州新野郡邑萬户為滕逌出就國二年朝
京其年冬為隋文帝所害并子懐德公祐祐弟箕國公
裕弟禮禧等國除逌所著文章頗行於世
孝閔帝一男陸夫人生紀厲王康
紀厲王康字乾定保定初封紀國公邑萬户建德三年
進爵為王仍出為總管利始等五州大小劒二防諸軍
事利州刺史康驕矜無軌度信任僚佐盧奕等遂繕脩
戎器隂有異謀司録裴融諫止之康不聴乃殺融五年
詔賜康死子湜嗣大定中為隋文帝所害國除
眀帝三男徐妃生畢刺王賢後宫生酆王貞宋王寔
畢刺王賢字乾陽保定四年封畢國公建德三年進爵
為王出為華州刺史遷荆州總管進位柱國宣政中入
為大司空大象初進位上柱國雍州牧太師眀年宣帝
崩賢性強濟有威略慮隋文帝傾覆宗社言頗泄漏尋
為所害并其子𢎞義恭道樹孃等國除
酆王貞字乾雅初封酆國公建德三年進爵為王大象
初為大冢宰後為隋文帝所害并子濟隂郡公德文國
除
武帝生七男李皇后生宣帝漢王贊厙汗姬生秦王贄
曹王允馮姬生道王充薛世婦生蔡王兊鄭姬生荆王
元
漢王贊字乾依初封漢國公建德三年進爵為王仍柱
國大象末隋文帝輔政欲順物情乃進上柱國右大丞
相外示尊崇寔無綜理及諸方略定又轉太師尋為隋
文帝所害并其子淮陽公道德弟道智道義等國除
秦王贄字乾信初封秦國公建德三年進爵為王上柱
國大冡宰大右弼尋為隋文帝所害并其子忠誠公靖
智弟靖仁等國除
曹王允字乾仕初封曹國公建德三年進爵為王
道王充字乾仁建德六年封王
蔡王兊字乾俊建德六年封王
荆王元字乾儀宣政元年封王元及兊充允等竝為隋
文帝所害國除
宣帝三子朱皇后生靜皇帝王姬生鄴王衍皇甫姬生
郢王術
鄴王衍大象二年封王
郢王術大象二年封王與衍並為隋文帝所害國除
史臣曰昔賢之議者咸云以周建五等厯載八百秦立
郡縣二世而亡雖得失之迹可尋是非之理互起而因
循莫變復古未聞良由著論者溺於貴逺司契者難於
易業詳求適變之道未窮於至當也嘗試論之夫皇王
迭興為國之道匪一賢聖間出立德之指殊塗斯豈故
為相反哉亦云治而已矣何則五等之制行於商周之
前郡縣之設始於秦漢之後論時則澆淳理隔易地則
用捨或殊譬猶干戈日用難以成垓下之業稷嗣所述
不可施成周之朝是知因時制宜者為政之上務也觀
民立教者經國之長䇿也且夫列封疆建侯伯擇賢能
置牧守循名雖曰異軌責實抑亦同歸盛則與之共安
衰則與之共患共安繫乎善惡非禮義無以敦風共患
寄以存亡非甲兵不能靖亂是以齊晉帥禮鼎業傾而
復振溫陶釋位王綱弛而更張然則周之列國非一姓
也晉之羣臣非一族也豈齊晉強於列國溫陶賢於羣
臣者哉葢勢重者易以立功權輕者難以盡節故也由
此言之建侯置守乃古今之異術兵權勢位葢安危之
所階乎太祖之定闗右日不暇給既以人臣禮終未遑
藩屏之事晉蕩輔政爰樹其黨宗室長幼竝據勢位握
兵權雖海内謝隆平之風而國家有盤石之固矣高祖
克剪芒刺思𢎞政術懲専朝之為患忘維城之遠圖外
崇寵位内結猜阻自是配天之基濳有朽壤之墟矣宣
皇嗣位凶暴是聞芟刈先其本枝削黜遍於公族雖復
地惟叔父親則同生文能附衆武能威敵莫不謝卿士
於當年從侯服於下國號為千乘勢侔匹夫是以權臣
乘其機謀士因其隙遷龜鼎速於俯拾殲王侯烈於燎
原悠悠邃古未聞斯酷豈非摧枯振朽易為力乎向使
宣皇采姬劉之制覽聖哲之術分命賢戚布於内外料
其輕重間以親踈首尾相持遠近為用使其勢位也足
以扶危其權力也不能為亂事業既定僥倖自息雖使
卧赤子朝委裘社稷固以久安億兆可以無患矣何后
族之地而勢能窺其神器哉
　
　
　
　
　
　
　
　
　
　
　
　
　
　
　周書卷十三
　周書卷十三考證
趙僭王招𫝊越携公乾銑○北史無携字
紀厲王康𫝊康字乾定○北史作乾安
宋王寔○各本皆注寔𫝊缺(臣文淳/)按宋獻公震𫝊云
　無子以世宗第三子寔為嗣寔字乾辨是寔𫝊已附
　於前矣
宣帝三子𫝊王姬生鄴王衍○此與下文鄴王衍大象
　二年封王二衍字據本紀皆當作衎
史臣論咸云以周建五等○北史無云字
何后族之地而勢能窺其神噐哉○北史無勢字
　
　
　
　
　
　周書卷十三考證
欽定四庫全書
　周書卷十四
　　唐　令　狐　德　棻　等　撰
　列𫝊第六
　　賀拔勝(弟岳/)　(兄允/)
　　念賢
賀拔勝字破胡神武尖山人也其先與魏氏同出隂山
有如回者魏初為大莫弗祖爾頭驍勇絶倫以良家子
鎮武川因家焉獻文時茹茹數為宼北邊患之爾頭將
遊騎深入覘候前後以八十數悉知虜之倚仗後雖有
寇至不能為害以功賜爵龍城侯父度拔性果毅為武
川軍主魏正光末沃野鎮人破六汗拔陵反南侵城邑
懐朔鎮將楊鈞聞度㧞名召補統軍配以一旅其賊偽
署王衛可孤徒黨尤盛既圍武川又攻懐朔勝少有志
操善騎射北邊莫不推其膽略時亦為軍主從度拔鎮
守既圍經年而外援不至勝乃慷慨白楊鈞曰城圍蹙
廹事等倒懸請告急於大軍乞師為援鈞許之乃募勇
敢少年十餘騎夜伺隙潰圍而出賊追及之勝曰我賀
拔破胡也賊不敢逼至朔州白臨淮王元或曰懐朔被
圍旦夕淪陷士女延首企望官軍大王帝室藩維與國
休戚受任征討理宜唯敵是求今乃頓兵不進猶豫不
決懐朔若䧟則武川隨亦危矣逆賊因之鋭氣百倍雖
有韓白之勇良平之謀亦不能為大王用也彧以勝辭
義懇至許以出師還令報命勝復突圍而入賊追之射
殺數人至城下大呼曰賀拔破胡與官軍至矣城中乃
開門納之鈞復遣勝出覘武川而武川已䧟勝乃馳還
懐朔亦潰勝父子遂為賊所虜後隨度拔與德皇帝合
謀率州里豪傑輿珍念賢乙弗庫根尉遲真檀等招集
義勇襲殺可孤朝廷嘉之未及封賞會度拔與鐵勒戰
没孝昌中追贈安遠將軍肆州刺史初度㧞殺可孤之
後令勝馳告朔州未反而度拔已卒刺史費穆竒勝才
略厚禮留之遂委其事常為遊騎于時廣陽王元深在
五原為破六汗賊所圍晝夜攻戰召勝為軍主勝乃率
募二百人開東城門出戰斬首百餘級賊遂退軍數十
里廣陽以賊稍却因拔軍向朔州勝常為殿以功拜統
軍加伏波將軍又隸僕射元纂鎮恒州時有鮮于阿胡
擁朔州流民南下為寇恒州城中人乃濳與謀以城應
之勝與兄允弟岳相失南投肆州允岳投爾朱榮榮與
肆州刺史尉慶賔搆隙引兵攻肆州肆州䧟榮得勝大
悦曰吾得卿兄弟天下不足平也勝委質事榮時杜洛
周阻兵幽定葛榮據有冀瀛榮謂勝曰井陘險要我之
東門意欲屈君鎮之未知君意如何勝曰少逄兵亂險
阻備嘗每思効力以報已知今蒙驅使實所願也榮乃
表勝為鎮遠將軍别將領歩騎五千鎮井陘孝昌末從
榮入洛以定䇿立孝莊帝功封易陽縣伯邑四百户累
遷直閣將軍通直散騎常侍平南將軍光禄大夫撫軍
將軍從太宰元穆北征葛榮為前鋒大都督戰於滏口
大破之虜獲數千人時洛周餘燼韓婁在薊城結聚為
逺近之害復以勝為大都督鎮中山婁素聞勝威名竟
不敢南寇元顥入洛陽孝莊帝出居河内榮徵勝為前
軍大都督領千騎與爾朱兆自硤石度大破顥軍擒其
子領軍將軍冠受及梁將陳思保等遂前驅入洛拜武
衛將軍金紫光禄大夫增邑六百户進爵真定縣公遷
武衛將軍加散騎常侍及榮被誅事起倉卒勝復隨世
隆至於河橋勝以為臣無讐君之義遂勒所部還都謁
帝大悦以本官假驃騎大將軍東征都督率騎一千會
鄭先䕶討爾朱仲遠為先䕶所疑置之營外人馬未得
休息俄而仲遠兵至與戰不利乃降之復與爾朱氏同
謀立節閔帝以功拜右衛將軍進車騎大將軍儀同三
司左光禄大夫齊神武懐貳爾朱氏將討之度律自洛
陽引兵兆起并州仲遠從滑臺三帥㑹於鄴東時勝從
度律度律與兆不平勝以臨敵搆嫌取敗之道乃與斛
斯椿詣兆營和解之反為兆所執度律太懼遂引軍還
兆將斬勝數之曰爾殺可孤罪一也天柱薨後復不與
世隆等俱来而東征仲遠罪二也我欲殺爾久矣今復
何言勝曰可孤作逆為國巨患勝父子誅之其功不小
反以為罪天下未聞天柱被戮以君誅臣勝寧負朝廷
今日之事生死在王但去賊密邇骨肉搆隙自古迄今
未有不破亡者勝不憚死恐王失䇿兆乃捨之勝既得
免行百餘里方追及度律軍齊神武既克相州兵威漸
盛於是爾朱兆及天光仲遠度律等衆十餘萬陣於韓
陵兆率鐵騎䧟陣出齊神武之後將乘其背而擊之度
律惡兆之驕悍懼其陵已勒兵不肯進勝以其携貳遂
率麾下降於齊神武度律軍以此先退遂大敗太昌初
以勝為領軍將軍尋除侍中孝武帝將圖齊神武以勝
弟岳擁衆闗西欲廣其勢援乃拜勝為都督三荆二郢
南襄南雍七州諸軍事進位驃騎大將軍開府儀同三
司荆州刺史加授南道大行臺尚書左僕射勝攻梁下
溠戍擒其戌主尹道珍等又使人誘動蠻王文道期率
其種落歸􁏣梁雍州刺史蕭續擊道期不利漢南大駭
勝遣大都督獨孤信軍司史寧歐陽酇城南雍州刺史
長孫亮南荆州刺史李魔憐大都督王元軌取久山白
洎都督拔略昶史仵龍取義城均口擒梁將莊思延獲
甲卒數千人攻馮翊安定馮陽竝平之勝軍於樊鄧之
間梁武勅續曰賀㧞勝北間驍將爾宜慎之續遂城守
不敢出尋進位中書令增邑二千户進爵琅邪郡公續
遣栁仲禮守榖城勝攻之未拔屬齊神武與帝有隙詔
勝引兵赴洛至廣州猶豫未進而帝已西遷勝還軍南
陽遣右丞楊休之奉表入闗又令府長史元潁行州事
勝自率所部將西赴闗中進至淅陽詔封勝太保録尚
書事時齊神武已䧟潼闗屯軍華隂勝乃還荆州州民
鄧誕執元潁北引侯景勝至景逆擊之勝軍不利率麾
下數百騎南奔梁在江表三年梁武帝遇之甚厚勝常
乞師北討齊神武既不果乃求還梁武帝許之親餞於
南苑勝自是之後每行執弓矢見鳥獸南向者皆不射
之以申懐德之志也既至長安詣闕謝罪朝廷嘉其還
乃授太師後從太祖擒竇泰於小闗加授中軍大都督
又從太祖攻𢎞農勝自陜津先渡河東魏將高干遁勝
追獲囚之下河北擒郡守孫晏崔乂從破東魏軍於沙
苑追奔至河上仍與李弼别攻河東略定汾絳增邑并
前五千户河橋之役勝大破東魏軍太祖命勝收其降
卒而還及齊神武悉衆攻玉璧勝以前軍大都督從太
祖追之於汾北又從戰邙山時太祖見齊神武旗鼓識
之乃募敢勇三千人配勝以犯其軍勝適與齊神武相
遇因告之曰賀六渾賀拔破胡必殺汝也時募士皆用
短兵接戰勝持矟追齊神武數里刃垂及之㑹勝馬為
流矢所中死比副騎至齊神武已逸去勝歎曰今日之
事吾不執弓矢者天也是歳勝諸子在東者皆為齊神
武所害勝憤恨因動氣疾大統十年薨于位臨終手書
與太祖曰勝萬里杖䇿歸身闕庭冀望與公掃除逋寇
不幸殞斃微志不申願公内先協和順時而動若死而
有知猶望魂飛賊庭以報恩遇耳太祖覽書流涕久之
勝長於喪亂之中尤工武藝走馬射飛鳥十中其五六
太祖每云諸將對敵神色皆動唯賀拔公臨陣如平常
真大勇也自居重位始愛墳籍乃招引文儒討論義理
性又通率重義輕財身死之日唯有隨身兵仗及書千
餘卷而已初勝至闗中自以年位素重見太祖不拜尋
而自悔太祖亦有望焉後從太祖宴於昆眀池時有䨇
鳬游於池上太祖乃授弓矢於勝曰不見公射久矣請
以為歡勝射之一發俱中因拜太祖曰使勝得奉神武
以討不庭皆如此也太祖大悦自是恩禮日重勝亦盡
誠推奉焉贈定冀等十州諸軍事定州刺史太宰録尚
書事諡曰貞獻眀帝二年以勝配享太祖廟庭勝無子
以弟岳子仲華嗣大統三年賜爵樊城公魏廢帝時為
通直郎散騎常侍遷黄門郎加車騎大將軍儀同三司
驃騎大將軍開府儀同三司六官建拜守廟下大夫孝
閔帝踐阼襲爵琅邪公除利州刺史大象末位至江陵
總管勝兄弟三人竝以豪俠知名兄允字阿泥魏孝武
時位至太尉封燕郡王為神武所害
岳字阿斗泥少有大志愛施好士初為太學生及長能
左右馳射驍果絶人不讀兵書而暗與之合識者咸異
之與父兄誅衛可孤之後廣陽王元深以岳為帳内軍
主又表為彊弩將軍後與兄勝俱鎮恒州州䧟投爾朱
榮榮待之甚厚以為别將尋為都督每居帳下與計事
多與榮意合益重之榮士馬既衆遂與元天穆謀入匡
朝廷謂岳曰今女主臨朝政歸近習盜賊蜂起海内沸
騰王師屢出覆亡相繼吾累世受恩義同休戚今欲親
率士馬電赴京師内除君側外清逆亂取勝之道計將
安出岳對曰夫立非常之事必俟非常之人將軍士馬
精彊位任隆重若首舉義旗伐叛匡主何往而不尅何
向而不摧古人云朝謀不及夕言發不俟駕此之謂矣
榮與天穆相顧良久曰卿此言眞丈夫之志也未㡬而
魏孝眀帝暴崩榮疑有故乃舉兵赴洛配岳甲卒二千
為先驅至河隂榮既殺害朝士時齊神武為榮軍都督
勸榮稱帝左右多欲同之榮疑未决岳乃從容進而言
曰將軍首舉義兵共除姦逆功勤未立逆有此謀可謂
速禍未見其福榮尋亦自悟乃尊立孝莊岳又勸榮誅
齊神武以謝天下左右咸言高歡雖復庸疎言不思難
今四方尚梗事藉武臣請捨之收其後効榮乃止以定
䇿功授前將軍太中大夫賜爵樊城郡男復為榮前軍
都督破葛榮於滏口遷平東將軍金紫光禄大夫坐事
免詔尋復之從平元顥轉左光禄大夫武衛將軍時万
俟醜奴僭稱大號闗中騷動朝廷深以為憂榮將遣岳
討之岳私謂其兄勝曰醜奴擁秦隴之兵足為勍敵若
岳往而無功罪責立至假令尅定恐讒愬生焉勝曰汝
欲何計自安岳曰請爾朱氏一人為元帥岳副貳之則
可矣勝然之乃請於榮榮大悦乃以天光為使持節督
二雍二岐諸軍事驃騎大將軍雍州刺史以岳為持節
假衛將軍左大都督又以征西將軍代郡侯莫陳悦為
右都督竝為天光之副以討之時赤水蜀賊阻兵斷路
天光之衆不滿二千及軍次潼闗天光有難色岳曰蜀
賊草竊而已公尚遲疑若遇大敵將何以戰天光曰今
日之事一以相委公宜為吾制之於是進軍賊拒戰於
渭北破之獲馬二千疋軍威大振天光與岳進至雍州
榮又續遣兵至時醜奴自率大衆圍岐州遣其大行臺
尉遲菩薩僕射万俟仵同向武功南渡渭水援菩薩攻
柵已尅還岐州岳以輕騎八百北渡渭擒其縣令二人
獲甲首四百殺掠其民以挑菩薩率歩騎二萬至渭北
岳以輕騎數十與菩薩隔水交言岳稱揚國威菩薩自
言彊盛往復數反菩薩乃自驕踞令省事𫝊語岳岳怒
曰我與菩薩言卿是何人與我對語省事恃隔水應荅
不遜岳舉弓射之應弦而倒時已逼暮於是各還岳密
於渭南傍水分精騎數十為一處隨地形便置之眀日
自將百餘騎隔水與賊相見岳漸前進先所置騎隨岳
而進騎既漸增賊不復測其多少行二十里許至水淺
可濟之處岳便馳馬東出以示奔遁賊謂岳走乃棄歩
兵南渡渭水輕騎追岳岳東行十餘里依横岡設伏兵
以待之賊以路險不得齊進前後繼至半度岡東岳乃
回與賊戰身先士卒急擊之賊便退走岳號令所部賊
下馬者皆不聼殺賊顧見之便悉投馬俄而虜獲三千
人馬亦無遺遂擒菩薩仍渡渭北降歩卒萬餘竝收其
輜重醜奴尋棄岐州北走安定置柵於平亭天光方自
雍至岐與兵合勢軍至汧渭之間宣言遠近曰今氣候
漸熱非征討之時待秋涼再圖進取醜奴聞之遂以為
實分遣諸軍散營農於岐州之北百里細川使其太尉
侯元進領兵五千據險立柵其千人以下為柵者有數
處且戰且守岳知其勢分乃密與天光嚴備晡時濳遣
輕騎先行路於後諸軍盡發昧旦攻圍元進柵拔之即
擒元進諸所俘執皆放之自餘諸柵悉降岳星言徑趣
涇州其刺史俟㡬長貴以城降醜奴乃棄平亭而走欲
向高平岳輕騎急追眀日及醜奴於平涼之長坑一戰
擒之高平城中又執蕭寳寅以歸賊行臺万俟道洛率
衆六千退保牽屯山岳攻之道洛敗率千騎而走追之
不及遂得入隴投略陽賊帥王慶雲慶雲以道洛驍果
絶倫得之甚喜以為大將軍天光又與岳度隴至慶雲
所居水洛城慶雲道洛頻出城拒戰竝擒之餘衆皆降
悉坑之死者萬七千人三秦河渭𤓰涼鄯州咸来歸款
賊帥夏州人宿勤眀達降於平涼後復叛岳又討擒之
天光雖為元帥而岳功効居多加散騎將軍進爵為伯
邑二千户尋授都督涇北豳二夏四州諸軍事涇州刺
史進爵為公天光入洛使岳行雍州刺史建眀中拜驃
騎大將軍增邑五百户普泰初除都督二岐東秦三州
諸軍事儀同三司岐州刺史進封清水郡公增邑通前
三千户尋加侍中給後部鼓吹進位開府儀同三司兼
尚書左僕射隴右行臺仍停高平二年加都督三雍三
秦二岐二華諸軍事雍州刺史天光將率衆拒齊神武
遣問計於岳岳報曰王家跨據三方士馬殷盛高歡烏
合之衆豈能為敵然師克在和但願同心戮力耳若骨
肉離隔自相猜貳則圖存不暇安能制人如下官所見
莫若且鎮闗中以固根本分遣鋭師與衆軍合勢進可
以克敵退可以克全天光不從果敗岳率軍下隴赴雍
擒天光弟顯夀以應齊神武魏孝武即位加闗中大行
臺增邑千户永熙二年孝武宻令岳圖齊神武遂刺心
血持以寄岳詔岳都督二雍二華二岐豳四梁三益巴
二夏蔚寧涇二十州諸軍事大都督齊神武既忌岳兄
弟功名岳懼乃與太祖協契語在太祖本紀岳自詣北
境安置邊防率衆趣平涼西界布營數十里託以牧馬
於原州為自安之計先是費也頭万俟受洛干鐵勒斛
律沙門斛拔彌俄突紇豆陵伊利等竝擁衆自守至是
皆款附秦南秦河渭四州刺史又㑹平涼受岳節度唯
靈州刺史曹泥不應召乃通使於齊神武三年岳召侯
莫陳悦於高平將討之令悦為前驅而悦受齊神武密
旨圖岳弗之知也而先又輕悦悦乃誘岳入營共論兵
事令其壻元洪景斬岳於幕中朝野莫不痛惜之贈侍
中太傅録尚書都督闗中三十州諸軍事大將軍雍州
刺史諡曰武壯𦵏以王禮子緯嗣拜開府儀同三司保
定中録岳舊德進緯爵霍國公尚太祖女侯莫陳悦少
隨父為駞牛都尉長於西好田獵便騎射㑹牧子作亂
遂歸爾朱榮榮引為府長流参軍稍遷大都督魏孝莊
帝初除征西將軍金紫光禄大夫封柏人縣侯邑五百
户爾朱天光西討榮以悦為天光右都督本官如故西
伐克獲功亞於賀拔岳以本將軍除鄯州刺史建眀中
拜車騎大將軍渭州刺史進爵白水郡公増邑五百户
普泰中除驃騎大將軍儀同三司秦州刺史及天光赴
洛悦與岳俱下隴趣雍州擒天光弟顯夀魏孝武初加
開府儀同三司都督隴右諸軍事仍加秦州刺史及悦
殺岳岳衆皆不服從悦猶豫不即撫納乃遷隴右太祖
勒衆討之悦遂亡敗語在太祖本紀悦子弟及同謀殺
岳者八九人竝伏誅唯中兵參軍豆盧光走至靈州後
奔晉陽悦自殺岳後神情恍忽不復如常恒言我纔睡
即夢見岳云兄欲何處去隨逐我不相置因此彌不自
安而致破滅
念賢字葢盧美容質頗渉書史為兒童時在學中讀書
有善相者過學諸生競詣之賢獨不往笑謂諸生曰男
兒死生富貴在天也何遽相乎少遭父憂居喪有孝稱
後以破衛可孤功除别將尋招慰雲州高車鮮卑等皆
降下之除假節平東將軍封屯留縣伯邑五百户建義
初為大都督鎮井陘加撫軍將軍黎陽郡守爾朱榮入
洛拜車騎將軍右光禄大夫太僕卿兼尚書右僕射東
行臺進爵平恩縣公增邑五百户普泰初除使持節瀛
州諸軍事驃騎將軍瀛州刺史永熙中拜第一領民酋
長加散騎常侍行南兖州事尋進號驃騎大將軍入為
殿中尚書加儀同三司魏孝武欲討齊神武以賢為中
軍北面大都督進爵安定郡公增邑一千户加侍中開
府儀同三司大統初拜太尉出為秦州刺史加太傅給
後部鼓吹三年轉太師都督河涼𤓰鄯渭洮沙七州諸
軍事大將軍河州刺史久之還朝兼録尚書事河橋之
役賢不力戰乃先還自是名譽頗減五年除都督秦渭
原涇四州諸軍事秦州刺史薨於州諡曰昭定賢於諸
公皆為父黨自太祖以下咸拜敬之子華性和厚有長
者風官至開府儀同三司合州刺史
史臣曰勝岳昆季以勇略之姿當馳競之際竝邀時投
隙展効立功始則委質爾朱中乃結款高氏太昌之後
即帝圖高察其所由固非守節之士及勝垂翅江左憂
魏室之危亡奮翼闗西感梁朝之顧遇有長者之風矣
終能保其榮寵良有以焉岳以二千之羸兵抗三秦之
勍敵奮其智勇克翦凶渠雜種畏威遐方慕義斯亦一
時之盛也卒以勲高速禍無備嬰戮惜哉陳渉首事不
終有漢因而創業賀拔元功夙殞太祖藉以開基不有
所廢君何以興信乎其然矣
　
　周書卷十四
　周書卷十四考證
賀拔勝𫝊以功賜爵龍城侯○侯北史作男
遂委其事○北史作遂委以兵事文義較顯
勝寧負朝廷○北史及通鑑俱云勝寧負王不負朝廷
　本書脱去四字
賀拔岳𫝊遣其大行臺尉遲菩薩僕射万俟仵同向武
　功○万俟仵同北史作万俟行醜
又執蕭寳寅以歸○歸舊本俱作降今依北史改正
念賢𫝊念賢字蓋盧○此句下北史有金城枹罕人也
　六字此𫝊缺載
　
　
　
　
　
　周書卷十四考證
欽定四庫全書
　周書卷十五
　　唐　令　狐　德　棻　等　撰
　列傳第七
　　寇洛
　　李弼(弟㯹/)
　　于謹(子寔/)
寇洛上谷昌平人也累世為將吏父延壽和平中以良
家子鎭武川因家焉洛性明辨不拘小節正光末以北
邉賊起遂率鄉親避地於并肆因從爾朱榮征討及賀
㧞岳西征洛與之鄉里乃募從入闗破赤水蜀以功拜
中堅将軍屯騎校尉别将封臨邑縣男邑二百戸又從
岳𫉬賊帥尉遲菩薩於渭水破侯伏侯元進於百里細
川擒万俟醜奴於長坑洛每力戰並有功加龍驤将軍
都督進爵安鄉縣子累遷征北将軍衛將軍於平涼以
洛為右都督侯莫陳悦既害岳欲并其衆時初喪元帥
軍中惶擾洛於諸將之中最為舊齒素為衆所信乃收
集將士志在復讐共相紏合遂全衆而反既至原州衆
咸推洛為盟主統岳之衆洛復自以非才乃固辭與趙
貴等議迎太祖魏帝以洛有全師之功除武衞將軍太
祖至平涼以洛為右大都督從討侯莫陳悦平之拜涇
州刺史魏孝武西遷進爵臨邑縣伯邑五百戸尋進位
驃騎大將軍儀同三司進爵為公増邑五百戸大統初
魏文帝詔曰徃者侯莫陳悦遠同逆賊潛害故清水公
岳志在兼并當時造次物情驚駭使持莭驃騎大將軍
儀同三司前涇州刺史大都督臨邑縣開國公宼洛忠
欵自心勲誠早立遂能紏合義軍以待大丞相見危授
命推賢而奉此而不賞何以勸勵將来可加開府進爵
京兆郡公封洛母宋氏為襄城郡君又轉領軍將軍三
年出為華州刺史加侍中與獨孤信復洛陽移鎮𢎞農
四年從太祖與東魏戰於河橋軍還洛率所部鎮東雍
五年卒於鎮時年五十三贈使持節侍中都督雍華豳
涇原三秦二岐十州諸軍事太尉尚書令驃騎大將軍
雍州刺史諡曰武子和嗣世宗二年録勲舊以洛配享
太祖廟庭賜和姓若口引氏改封松陽郡公後至開府
儀同三司賔部中大夫洛弟紹位至上柱國北平郡公
李弼字景和遼東襄平人也六世祖根慕容垂黄門侍
郎祖貴醜平州刺史父永太中大夫贈涼州刺史弼少
有大志膂力過人屬魏室䘮亂語所親曰丈夫生死㑹
須履鋒刃平寇難安社稷以取功名安能碌碌依階資
以求榮位乎魏永安元年爾朱天光辟為别将從天光
西討破赤水蜀以功拜征虜将軍封石門縣伯邑五百
戸又與賀拔岳討万俟醜奴万俟道洛王慶雲皆破之
弼恒先鋒陷陣所向披靡賊咸畏之曰莫當李將軍前
也天光赴洛弼因𨽻侯莫陳悦為大都督加通直散騎
常侍太昌初受清水郡守恒州大中正尋除南秦州刺
史隨悦征討屢有尅㨗及悦害賀拔岳軍停隴上太祖
自平涼進軍討悦弼諫悦曰岳既無罪而公害之又不
能撫納其衆使無所歸宇文夏州收而用之得其死力
咸云為主将報讐其意固不小也今宜解兵謝之不然
恐必受禍悦惶惑計無所出弼知悦必敗乃謂所親曰
宇文夏州才略冠世德義可宗侯莫陳公智小謀大豈
能自保吾等若不為計恐與之同至族滅㑹太祖軍至
悦乃棄秦州南出㩀險以自固翌日弼密通使太祖許
背悦来降夜弼乃勒所部云侯莫陳公欲還秦州汝等
何不束裝弼妻悦之姨也特為悦所親委衆咸信之人
情驚擾不可復定皆散走爭趣秦州弼乃先馳㩀城門
以慰輯之遂擁衆以歸太祖悦由此遂敗太祖謂弼曰
公與吾同心天下不足平也破悦得金寳奴婢悉以好
者賜之仍令弼以本官鎮原州尋拜秦州刺史太祖率
兵東下徴弼為大都督領右軍攻潼闗及㢠廻洛城剋之
大統初進位儀同三司雍州刺史尋又進位驃騎大將
軍開府儀同三司從平竇泰先鋒陷敵斬獲居多太祖
以所乘騅馬及竇泰所著牟甲賜弼又從平𢎞農與齊
神武戰於沙苑弼率軍居右而左軍為敵所乘弼呼其
麾下六十騎身先士卒横截之賊遂為三因大破以功
拜特進爵趙郡公増邑一千戸又與賀拔勝攻剋河東
略定汾綘四年從太祖東討洛陽弼為前驅東魏將莫
多婁貸文率衆數千奄至榖城弼倍道而前遣軍士鼓
噪曵柴揚塵貸文以為大軍至遂遁走弼追躡之虜其
衆斬貸文傳首大軍所翌日又從太祖與齊神武戰於
河橋每入深陷陣身被七創遂為所𫉬圍守數重弼佯
若創重殞絶於地守者稍懈弼睨其旁有馬因躍上西
馳得免五年遷司空六年侯景㩀荆州弼與獨孤信禦
之景乃退走九年從戰邙山轉太尉十三年侯景率河
南六州来附東魏遣其將韓軌圍景於潁川太祖遣弼
率軍援景諸将咸受弼節度弼至軌退王思政又進㩀
潁川弼乃引還十四年北稽胡反弼討平之遷太保加
柱國大將軍魏廢帝元年賜姓徒河氏太祖西廵令弼
居守後事皆諮禀焉六官建拜太傅大司徒屬茹茹為
突厥所逼舉國請降弼率前軍迎之給前後部羽葆鼔
吹賜雜綵六千段及晉公護執政朝之大事皆與于謹
及弼等參議孝閔帝踐阼除太師進封趙國公邑萬戸
前後賞賜累巨萬弼每率兵征討朝受令夕便引路不
問私事亦未嘗宿於家其憂國忘身類皆如此兼復性
沉雄有深識故能以功名終元年十月薨於位年六十
四世宗即日舉哀比𦵏三臨其喪發卒穿冢給大輅龍
旂陳軍至于墓所諡曰武尋追封魏國公配食太祖廟
庭子耀次子輝尚太祖女義安長公主遂以為嗣輝大
統中起家員外散騎侍郎賜爵義城郡公歴撫軍将軍
大都督鎮南将軍散騎常侍輝常臥疾朞年太祖憂之
日賜錢一千供其藥石之費及魏廢帝有異謀太祖乃
授輝武衞将軍總宿衛事尋而帝廢除車騎大將軍儀
同三司魏恭帝二年加驃騎大將軍儀同三司出為岐
州刺史從太祖西巡率公卿子弟别為一軍孝閔帝踐
阼除荆州刺史尋襲爵趙國公改魏國公保定中年加
将軍天和六年進位柱國建徳元年出為總管梁洋等
十州諸軍事梁州刺史時渠蓬二州生獠積年侵暴輝
至州綏撫竝來歸附璽書勞之耀既不得為嗣朝廷以
弼功重乃封耀邢國公位至開府子寛大象末大將
軍蒲山郡公輝弟衍大象末大將軍眞鄉郡公衍弟綸
最知名有文武才用以功臣子少居顯職歴吏部内史
下大夫竝獲當官之譽位至司㑹中大夫開府儀同三
司封河陽郡公為聘齊使主早卒子長雅嗣綸弟宴建
德中開府儀同三司大将軍趙郡公從高祖平齊殁於
并州子璟以宴死王事即襲其爵弼弟㯹
㯹字靈傑長不盈五尺性果決有膽氣少事爾朱榮魏
永安元年以兼别将從榮破元顥拜討逆将軍及榮被
害㯹從爾朱世隆奉榮妻奔河北又隨爾朱兆入洛賜
爵淝城郡男遷都督普泰元年元樹自梁入㩀譙城㯹
從行臺樊子鵠撃破之遷右將軍魏孝武西遷㯹從大
都督元斌之與齊神武戰於成臯兵敗遂與斌之奔梁
梁主待以賔禮後得逃歸大統元年授撫軍将軍進封
晉陽縣子邑四百戸尋為大祖帳内都督從復𢎞農破
沙苑㯹跨馬運矛衝鋒陷陣隠身鞍甲之中敵人見之
皆曰避此小兒不知㯹之形貎正自如是太祖初亦聞
㯹驍悍未見其能至是方嗟歎之謂㯹曰但使膽決如
此何必須要八尺之軀也以功進爵為公増邑四百戸
尋從宇文貴與東魏将任祥堯雄等戰於潁川皆破之
徴為太子中庶子九年從戰邙山遷持節大都督十三
年拜車騎大将軍儀同三司又從弼討稽胡㯹功居多
除幽州刺史増邑三百戸十五年拜驃騎大将軍開府
儀同三司魏廢帝初從趙貴征茹茹論功為最改封封
山縣公増邑并前二千一百戸孝閔帝踐阼進位大將
軍武成初又從豆盧寕征稽胡大獲而還進爵汝南郡
公出為總管延綏丹三州諸軍事延州刺史四年卒於
鎮贈恒朔等五州刺史㯹無子以弼子椿嗣先以㯹勲
功封魏平縣子大象末開府儀同三司大将軍右宫伯
改封河東郡公
于謹字思敬河南洛陽人也小名巨彌曽祖婆魏懐荒
鎮將祖安定平涼郡守高平郡将父提隴西郡守荏平
縣伯保定二年以謹著勲追贈使持節柱國大将軍太
保建平郡公謹性沉深有識量略窺經史尤好孫子兵
書屏居閭里未有仕進之志或有勸之者謹曰州郡之
職昔人所鄙台鼎之位須待時来吾所以優游郡邑聊
以卒嵗耳太宰元穆見之歎曰王佐材也及破六汗拔
陵首亂北境引茹茹為援大行臺僕射元纂率衆討之
宿聞謹名辟為鎧曹參軍事從軍北伐茹茹聞大軍之
逼遂逃出塞纂令謹率二千騎追之至郁對原前後十
七戰盡降其衆後率輕騎出塞覘賊屬鐵勒數千騎奄
至謹以衆寡不敵退必不免乃散其衆騎使匿叢薄之
間又遣人升山指麾若分部軍衆者賊望見雖疑有伏
兵既恃其衆不以為慮乃進軍逼謹謹以常乘駿馬一
紫一騧賊先所識乃使二人各乘一馬突陣而出賊以
為謹也皆爭逐之謹乃率餘軍撃之其追騎遂奔走因
得入塞正光四年行臺廣陽王元深治兵北伐引謹為
長流參軍特相禮接所有謀議皆與謹參之乃使其子
佛陁拜焉其見待如此遂與廣陽王破賊主斛律野榖
禄等時魏末亂羣盗蜂起謹乃從容謂廣陽王曰自正
光以後海内沸騰郡國荒殘農商廢業今殿下奉義行
誅遠臨關塞然醜類蟻聚其徒實繁若極武窮兵恐非
計之上者謹願禀大王之威略馳徃喻之必不勞兵甲
可致清蕩廣陽王然之謹兼解諸國語乃單騎入賊示
以恩信於是西部鐵勒酋長乜列河等領三萬餘戸並
欵附相率南遷廣陽王欲與謹至折敷嶺迎接之謹曰
破六汗拔陵兵衆不少聞乜列河等歸附必來要撃彼
若先㩀險要則難與爭鋒今以乜列河等餌之當競来
抄掠然後設伏以待必指掌破之廣陽然其計拔陵果
來要擊破乜列河於嶺上部衆皆殁謹伏兵𤼵賊遂大
敗悉收得乜列河之衆魏帝嘉之除積射将軍孝昌元
年又隨廣陽王征鮮于脩禮軍次白牛邏㑹章武王為
脩禮所害遂停軍中山侍中元宴宣言於靈太后曰廣
陽王以宗室之重受律專征今乃盤桓不進坐圖非望
又有于謹者智略過人為其謀主風塵之隙恐非陛下
之純臣矣靈太后深納之詔於尚書省門外立牓募能
獲謹者許重賞謹聞之乃謂廣陽曰今女主臨朝取信
讒佞脱不明白殿下素心便恐禍至無日謹請束身詣
闕歸罪有司披露腹心自免殃禍廣陽許之謹遂到牓
下曰吾知此人衆人共詰之謹曰我即是也有司以聞
靈太后引見之大怒謹傋論廣陽忠欵兼陳停軍之狀
靈后意稍解遂捨之尋加别將二年梁将曹義宗㩀守
穰城數為邉患乃令謹與行臺尚書辛纂率兵討之相
持累年經數十戰進拜都督宣威將軍冗從僕射孝莊
帝即位除鎮遠將軍尋轉直寢又隨太宰元天穆討葛
榮平邢杲拜征虜将軍從爾朱天光破万俟醜奴封石
城縣伯邑五百戸普泰元年除征北大將軍金紫光禄
大夫散騎常侍又隨天光平宿勤明逹别討夏州賊賀
遂有伐等平之授大都督從天光與齊神武戰於韓陵
山天光既敗謹遂入闗賀㧞岳表謹留鎮除衛将軍咸
陽郡守太祖臨夏州以謹為防城大都督兼夏州長史
及岳被害太祖赴平涼謹乃言於太祖曰魏祚陵遲權
臣擅命羣盜蜂起黔首嗷然明公仗超世之姿懐濟時
之略四方遠近咸所歸心願早建良圗以副衆望太祖
曰何以言之謹對曰闗右秦漢舊都古稱天府將士驍
勇厥壤膏腴西有巴蜀之饒北有羊馬之利今若據其
要害招集英雄養卒勸農足觀時變且天子在洛逼廹
羣兇若陳明公之懇誠算時事之利害請都闗右帝必
嘉而西遷然後挾天子而令諸侯奉王命以討暴亂桓
文之業千載一時也太祖大悦㑹有勑追謹為闗内大
都督謹因進都闗中之䇿魏帝納之尋而齊神武逼洛
陽謹從魏帝西遷仍從太祖征潼闗破廻洛城授使持
節車騎大将軍儀同三司北雍州刺史進爵藍田縣公
邑一千戸大統元年拜驃騎大将軍開府儀同三司其
年夏陽人王遊浪聚據楊氏壁謀逆謹討擒之是嵗大
軍東伐謹為前鋒至盤豆東魏将高叔禮守險不下攻
破之拔虜其卒又因此拔𢎞農擒東魏陜州刺史李徴
伯齊神武至沙苑謹從太祖與諸将力戰破之進爵常
山郡公増邑一千戸又從戰河橋拜大丞相府長史兼
大行臺尚書稽胡帥夏州刺史劉平叛謹率衆討平之
除大都督恒并燕肆雲五州諸軍事大将軍恒州刺史
入為太子太師九年復從太祖東征别攻柏谷塢拔之
邙山之戰大軍不利謹率其麾下偽降立於路左齊神
武軍乘勝逐北不以為虞追騎過盡謹乃自後撃之敵
人大駭獨孤信又集兵士於後奮擊齊神武軍遂亂以
此大軍得全十二年拜尚書左僕射領司農卿及侯景
欵附請兵為援太祖命李弼率兵應之謹諫曰侯景少
習兵權情實難測且宜厚其禮秩以觀其變即欲遣兵
良用未可太祖不聼尋復兼大行臺尚書丞相府長史
率兵鎮潼闗加授華州刺史贈秬鬯一卣圭瓚副焉俄
拜司空増邑四百戸十五年進位柱國大将軍齊氏稱
帝太祖征之以謹為後軍大都督别封一子鹽亭縣侯
邑一千戸魏恭帝元年除雍州刺史初梁元帝平侯景
之後於江陵嗣位密與齊氏通使将謀侵軼其兄子岳
陽王詧時為雍州刺史以梁元帝殺兄譽遂結讐隙據
襄陽來附仍請王師乃令謹率衆出討太祖餞於青泥
谷長孫儉問謹曰為蕭繹之計将欲如何謹曰耀兵漢
沔席卷渡江直㩀丹陽是其上䇿移郭内居民退保子
城峻其陴堞以待援至是其中䇿若難於移動據守羅
郭是其下䇿儉曰揣繹定出何䇿謹曰必用下䇿儉曰
彼棄上而用下何也對曰蕭氏保據江南綿歴數紀屬
中原多故未遑外略又以我有齊氏之患必謂力不能
分且繹愞而無謀多疑少斷愚民難與慮始皆戀邑居
既惡遷移當保羅郭所以用下䇿也謹乃令中山公䕶
及大將軍楊忠等率精騎先據江津斷其走路梁人竪
木柵於外城廣輪六十里尋而謹至悉衆圍之梁王屢
遣兵於城南出戰輙為謹所破旬有六日外城遂陷梁
主退保子城翌日率其太子以下靣縛出降尋殺之虜
其男女十餘萬人收其府庫珍寳得宋渾天儀梁日晷
銅表魏相風烏銅蟠螭跌大玉徑四尺圍七尺及諸轝
輦法物以獻軍無私焉立蕭詧為梁主振旅而旋太祖
親至其第宴語極歡賞謹奴婢一千口及梁之寳物并
金石絲竹樂一部别封新野郡公邑二千戸謹固辭太
祖不許又令司樂作常山公平梁歌十首使工人歌之
謹自以久當權勢位望隆重功名既立願保優閑乃上
先所乘駿馬及所著鎧甲等太祖識其意乃曰今巨猾
未平公豈得便爾獨善遂不受六官建拜大司徒及太
祖崩孝閔帝尚幼中山公護雖受顧命而名位素下羣
公各圖執政莫相率服䕶深憂之密訪於謹謹曰夙蒙
丞相殊睠情深骨肉今日之事必以死爭之若對衆定
䇿公必不得辭讓明日羣公㑹議謹曰昔帝室傾危人
圖問鼎丞相志在匡救投袂荷戈故得國祚中興羣生
遂性今上天降禍奄棄庶寮嗣子雖幼而中山公親則
猶子兼受顧託軍國之事理須歸之辭色抗厲衆皆悚
動䕶曰此是家事素雖庸昧何敢有辭謹既太祖等夷
䕶每申禮敬至是謹乃趨而言曰公若統理軍國謹等
便有所依遂再拜羣公廹於謹亦再拜因是衆議始定
孝閔帝踐阼進封燕國公邑萬戸遷太傅大宗伯與李
弼侯莫陳崇等參議朝政及賀蘭祥討吐谷渾也謹遥
統其軍授以方略保定二年謹以年老上表乞骸骨詔
報曰昔師尚父年踰九十召公奭㡬将百歳皆勤王家
自彊不息今元惡未除九州不一将以公為舟檝𢎞濟
於艱難豈容忘二公之雅操而有斯請朕用恧焉公若
更執謙沖有司宜斷啓三年四月詔曰樹以元首主乎
敎化率民孝悌置之仁壽是以古先明后咸若斯典立
三老五更躬自袒割朕以眇身處兹南靣何敢遺此黄
髮不加尊敬太傅燕國公謹執德淳固為國元老饋以
乞言朝野所屬可為三老有司具禮擇日以聞謹上表
固辭詔答不許又賜延年杖高祖幸太學以食之三老
入門皇帝迎拜門屏之間三老答拜有司設三老席於
中楹南向太師晉國公護升階設几施席三老升席南
靣憑凡而坐以師道自居大司馬楚國公寕升階正舄
皇帝升階立於斧扆之前西靣有司進饌皇帝跪設醬
豆親自袒割三老食訖皇帝又親跪授爵以酳有司撤
訖皇帝北面立而訪道三老乃起立於席後皇帝曰猥
當天下重任自惟不才不知政治之要公其誨之三老
答曰木受䋲則正后從諫則聖自古明王聖主皆虚心
納諫以知得失天下乃安唯陛下念之又曰為國之本
在乎忠信是以古人云去食去兵信不可失國家興廢
莫不由之願陛下守而勿失又曰治國之道必須有法
法者國之綱紀綱紀不可不正所正在於賞罰若有功
必賞有罪必罰則有善者日益為惡者日止若有功不
賞有罪不罰則天下善惡不分下民無所措其手足矣
又曰言行者立身之基言出行隨誠宜相顧願陛下三
思而言九慮而行若不思不慮必有過失天子之過事
無大小如日月之蝕莫不知者願陛下慎之三老言畢
皇帝再拜受之三老答拜焉禮成而出及晉公䕶東伐
謹時老病䕶以其宿将舊臣猶請與同行詢訪戎略軍
還賜鐘磬一部天和二年又賜安車一乘尋授雍州牧
三年薨於位年七十六高祖親臨詔譙王儉監䕶䘮事
賜繒綵千段粟麥五千斛贈本官加使持節太師雍恒
等二十州諸軍事雍州刺史諡曰文及葬王公已下咸
送出郊外配享於太祖廟庭謹有智謀善於事上名位
雖重愈存謙挹每朝參徃来不過從兩三騎而已朝廷
凡有軍國之務多與謹決之謹亦竭其智能弼諧帝室
故功臣之中特見委信始終若一人無間言每敎訓諸
子務存静退加以年齒遐長禮遇隆重子孫繁衍皆至
顯逹當時莫與為比焉子寔嗣
寔字賔實少和厚年未弱冠入太祖幕府從征潼闗及
迴洛城大統三年又從復𢎞農戰沙苑以前後功封萬
年縣子邑五百戸授主衣都統河橋之役先鋒陷陣軍
還寔又為内殿除通直散騎常侍轉太子右衞率加都
督又從太祖戰於邙山十一年詔寔侍講東宫侯景来
附遣寔與諸軍援之平九曲城進大都督遷儀同三司
加散騎常侍十四年除尚書是歳太祖與魏太子西廵
寔時從太祖刻石於隴山之上録功臣位以次鐫勒預
以寔為開府儀同三司至十五年方授之尋除滑州刺
史特給鼓吹一部進爵為公増邑二百戸魏恭帝二年
羌東念姐率部落反結連吐谷渾每為邉患遣大将軍
豆盧寕討之踰時不尅又令寔徃遂破之太祖手書勞
問賜奴婢一百口馬一百疋孝閔帝踐阼授民部中大
夫進爵延夀郡公邑二千戸又進位大将軍除勲州刺
史入為小司冦天和二年延州蒲川賊郝三郎等反攻
逼丹州遣寔率衆討平之斬三郎首𫉬雜畜萬餘頭乃
除延州刺史五年襲爵燕國公進位柱國以罪免尋復
本官除涼州總管大象二年加上柱國拜大左輔隋開
皇元年薨贈司空諡曰安子顗大象末上開府吳州總
管新野郡公顗弟仲文大将軍延夀郡公仲文弟象賢
儀同三司尚高祖女寔弟翼自有傳翼弟義上柱國潼
州總管建平郡公義弟禮上大将軍趙州刺史安平郡
公禮弟智初為開府以受宣帝㫖告齊王憲反遂封齊
國公尋拜柱國涼州總管大司空智初弟紹上開府綏
州刺史華陽郡公紹弟弼上儀同平恩縣公弼弟蘭上
儀同襄陽縣公蘭弟曠上儀同贈恒州刺史
史臣曰賀拔岳變起倉卒侯莫陳悦意在兼并于時将
有離心士無固志洛撫緝散亂抗禦仇讐全師而還敵
人絶覬覦之望度徳而處霸王建匡合之謀此功固不
細也李弼于謹懐佐時之略逢啓聖之運綢繆顧遇締
構艱難帷幄盡其謨猷方面宣其庸績擬巨川之舟艥
為大厦之棟梁非惟攀附成名抑亦材謀自取及謹以
耆年碩德譽重望高禮備上庠功歌司樂常以滿盈為
戒覆折是憂不有君子何以能國
　
　
　
　
　
　
　
　
　
　
　
　
　
　
　周書卷十五
　周書卷十五考證
李弼𫝊遼東襄平人也○北史作隴西成紀人
翌日弼宻通使太祖○翌日北史作是日
于謹𫝊曽祖婆魏懐荒鎮将祖安定平凉郡守髙平郡
　将○(臣文淳/)按北史于栗殚𫝊魏書外戚𫝊俱云栗
　殚孫勁勁弟天恩子仁生仁生子安定平原郡守髙
　平郡将是謹之曽祖乃仁生無所謂婆者又按謹父
　提魏書入節義𫝊本𫝊亦失載
廣平王欲與謹至折敷嶺迎接之○折敷嶺北史作折
　廓嶺
智初弟紹○按齊王憲𫝊及通鑑皆作于智此云智初
　因上文禮弟智初為開府初字連讀而訛耳
　
　
　
　周書卷十五考證
欽定四庫全書
　周書卷十六
　　唐　令　狐　德　棻　等　撰
　列傳第八
　　趙貴
　　獨孤信
　　侯莫陳崇(弟瓊/)　(凱/)
趙貴字元貴天水南安人也曾祖逹魏庫部尚書臨晉
子祖仁以良家子鎮武川因家焉貴少頴悟有節槩魏
孝昌中天下兵起貴率鄉里避難南遷屬葛榮陷中山
遂被拘逼榮敗爾朱榮以貴為别将從討元顥有功賜
爵燕樂縣子授伏波将軍武賁中郎將從賀拔岳平闗
中賜爵魏平縣伯邑五百户累遷鎮北将軍光祿大夫
都督及岳為侯莫陳悦所害将吏奔散莫有守者貴謂
其黨曰吾聞仁義豈有常哉行之則為君子違之則為
小人朱伯厚王叔治感意氣微恩尚能蹈履名節况吾
等荷賀㧞公國士之遇寧可自同衆人乎涕泣歔欷於
是從之者五十人乃詣悦詐降悦信之因請收葬岳言
辭慷慨悦壮而許之貴乃收岳屍還與宼洛等糾合其
衆奔平凉共圗拒悦貴首議迎太祖語在太祖紀太祖
至以貴為大都督領府司馬悦平以本将軍持節行秦
州事當州大都督為政清静民吏懐之齊神武舉兵向
洛使其都督韓軌進據蒲坂太祖以貴為行臺與梁禦
等討之未濟河而魏孝武已西入闗拜車騎大将軍儀
同三司兼右衛將軍時曹泥據靈州拒守以貴為大都
督與李弼等率衆討之進爵為侯増邑五百户又以預
立魏文帝勲進爵為公増邑通前一千五百户尋授岐
州刺史時以軍國多務藉貴力用遂不之部仍領大丞
相府左長史加散騎常侍梁企定稱亂河右以貴為隴
西行臺率衆討破之從太祖復𢎞農戰沙苑拜侍中驃
騎大将軍開府儀同三司進爵中山郡公除雍州刺史
從戰河橋貴與怡峯為左軍戰不利先還又從援玉壁
齊神武遁去髙仲宻以北豫州降太祖率師迎之與東
魏人戰於邙山貴為左軍失律諸軍因此竝潰坐免官
以驃騎大都督領本軍尋復官爵拜御史中尉加大將
軍東魏將髙岳慕容紹宗等圍王思政於潁川貴率軍
援之東南諸州兵亦受貴節度東魏人遏洧水灌城軍
不得至思政遂没貴乃班師尋拜柱國将軍賜姓乙弗
氏茹茹宼廣武貴擊破之斬首數千級收其輜重振旅
而還六官建以貴為太保大宗伯改封南陽郡公孝閔
帝踐阼遷太傅大冢宰進封楚國公邑萬户初貴與獨
孤信等皆與太祖等夷及孝閔帝即位晉公䕶攝政貴
自以元勲佐命每懐怏怏有不平之色乃與信謀殺䕶
及期貴欲發信止之尋為開府宇文盛所告被誅
獨孤信雲中人也本名如願魏氏之初有三十六部其
先伏留屯者為部落大人與魏俱起祖俟尼和平中以
良家子自雲中鎮武川因家焉父庫者為領民酋長少
雄豪有節義北州咸敬服之信羙容儀善騎射正光末
與賀㧞度等同斬衛可孤由是知名以北邊䘮亂避地
中山為葛榮所獲信既少年好自修飾服章有殊於衆
軍中號為獨孤郎及爾朱氏破葛榮以信為别將從征
韓婁信疋馬挑戰擒賊漁陽王袁肆周以功拜員外散
騎侍郎尋轉驍騎将軍因鎮滏口元顥入洛榮以信為
前驅與顥黨戰於河北破之拜安南将軍賜爵爰徳縣
侯建明初出為荆州新野鎮將帶新野郡守尋遷荆州
防城大都督帶南鄉守頻典二部皆有聲績賀㧞勝出
鎮荆州乃表信為大都督從勝攻梁下溠戍破之遷武
衛將軍及勝弟岳為侯莫陳悦所害勝乃令信入闗撫
岳餘衆屬太祖已統岳兵信與太祖鄉里少相友善相
見甚歡因令信入洛請事至雍州大使元毗又遣信還
荆州尋徴信入朝魏孝武雅相委任及孝武西遷事起
倉卒信單騎及之於瀍澗孝武歎曰武衛遂能辭父母
捐妻子逺來從我世亂識忠良豈虚言哉即賜信御馬
一疋進爵浮陽郡公邑一千户時荆州雖陥東魏民心
猶戀本朝乃以信為衛大将軍都督三荆州諸軍事兼
尚書右僕射東南道行臺大都督荆州刺史以招懐之
信至武陶東魏遣其𢎞農郡守田八能率蠻左之衆拒
信於浙陽又遣其都督張齊民以歩騎三千出信之後
信謂其衆曰今我士卒不滿千人而首尾受敵若却撃
齊民則敵人謂為退走必來要截未若先破八能遂奮
擊八能敗而齊民亦潰信乘勝襲荆州東魏刺史辛纂
勒兵出戰士庶既懐信遺惠信臨陣喻之莫不解體因
而縱兵擊之纂大敗奔城趨門未及闔信都督楊忠等
前驅斬纂語在忠傳於是三荆遂定就拜車騎大將軍
儀同三司東魏又遣其将髙敖曹侯景等率衆奄至信
以衆寡不敵遂率麾下奔梁居三載梁武帝方始許信
還北信父母既在山東梁武帝問信所往信答以事君
無二梁武帝深義之禮送甚厚大統三年秋至長安自
以虧損國威上書謝罪魏文帝付尚書議之七兵尚書
陳郡王王言等議以為邊将董戎龔行天罰喪師敗績
國刑無捨荆州刺史獨孤如願任當推轂逺襲襄宛斬
賊帥辛纂傳首京師論功語効實合嘉賞但庸績不終
旋致淪没責成之義朝寄有違然孤軍數千後援未接
賊衆我寡難以自固既經恩降理絶刑書昔秦宥孟明
漢捨廣利卒能改過立功垂芳竹帛以今方古抑有成
規臣等參議請赦罪復其舊職魏文帝詔曰如願荆㐮
之役實展功効既屬強宼力屈道窮歸賊不可還朝路
絶適事求宜未足稱過違難勾吳誠貫夷險義全終始
良可嘉歎復情存謙退款心謝責寧容議及恩降止云
免咎斯則事失權宜理乖通變可轉驃騎大将軍加侍
中開府其使持節儀同三司浮陽郡公悉如故尋拜領
軍仍從太祖復𢎞農破沙苑改封河内郡公增邑二千
户時俘虜中有信親屬始得父凶問乃發䘮行服尋起
為大都督率衆與馮翊王元季海入洛陽潁豫襄廣陳
留之地竝相繼欵附四年東魏将侯景等率衆圍洛陽
信據金墉城隨方拒守旬有餘日及太祖至瀍東景等
退走信與李逺為右軍戰不利東魏遂有洛陽六年侯
景宼荆州太祖令信與李弼出武闗景退以信為大使
慰撫三荆尋除隴右十州大都督秦州刺史先是守宰
闇弱政令乖方民有冤訟歴年不能斷決及信在州事
無壅滯示以禮教勸以耕桑數年之中公私富實流民
願附者數萬家太祖以其信著遐邇故賜名為信七年
岷州刺史赤水蕃王梁企定舉兵反詔信討之企定尋
為其部下所殺而企定子弟仍收其餘衆信乃勒兵向
萬年頓三交口賊併力拒守信因詭道趨稠松嶺賊不
虞信兵之至望風奔潰乗勝逐北徑至城下賊竝出降
加授太子太保邙山之戰大軍不利信與于謹收散卒
自後撃之齊神武追騎驚擾諸軍因此得全十二年涼
州刺史宇文仲和據州不受代太祖令信率開府怡峯
討之仲和嬰城固守信夜令諸将以衝梯攻其東北信
親帥壮士襲其西南值明剋之擒仲和虜其民六千户
送於長安拜大司馬十三年大軍東討時以茹茹為宼
令信移鎮河陽十四年進位柱國大將軍錄剋下溠守
洛陽破岷州平涼州等功增封聽回授諸子於是第二
子善封魏寜縣公第三子穆文侯縣侯第四子藏義寜
縣侯邑各一千戸第五子順項城縣伯第六子陁建忠
縣伯邑各五百户信在隴右嵗久啟求還朝太祖不許
或有自東魏來者又告其母凶問信發喪行服屬魏太
子與世祖廵北邊因至河陽弔信信陳哀苦請終禮制
又不許於是追贈信父庫者司空公追封信母費連氏
常山郡君十六年大軍東討信率隴右數萬人從軍至
崤坂而還遷尚書令六官建拜大司馬孝閔帝踐阼遷
太保大宗伯進封魏國公邑萬户趙貴誅後信以同謀
坐免居無幾晉公䕶又欲殺之以其名望素重不欲顯
其罪逼令自盡於家時年五十五信風度𢎞雅有竒謀
大畧太祖初啟覇業唯有闗中之地以隴右形勝故委
信鎮之既為百姓所懐聲振鄰國東魏將侯景之南奔
梁也魏收為檄梁文矯稱信據隴右不從宇文氏仍云
無闗西之憂欲以威梁人也又信在秦州嘗因獵日暮
馳馬入城其帽微側詰旦而吏民有戴帽者咸慕信而
側帽焉其為鄰境及士庶所重如此子羅先在東魏乃
以次子善為嗣及齊平羅至善卒又以羅為嗣羅字羅
仁大象元年除楚安郡守授儀同大将軍善字伏陁㓜
聰慧善騎射以父勲封魏寜縣公魏廢帝元年又以父
勲授驃騎大將軍開府儀同三司加侍中進爵長安郡
公孝閔帝踐阼除河州刺史以父負舋久廢於家保定
三年乃授龍州刺史天和六年襲爵河内郡公邑二千
户從髙祖東討以功授上開府尋除兗州刺史政存簡
恵百姓安之卒於位年三十八贈使持節柱國定趙恒
滄瀛五州諸軍事定州刺史信長女周明敬后第四女
元貞皇后第七女隋文獻后周隋及皇家三代皆為外
戚自古以來未之有也隋文帝踐極乃下詔曰褒德累
行往代通規追逺慎終前王盛典故使持節柱國河内
郡開國公信風宇髙曠獨秀生人睿哲居宗清猷映世
宏謨長䇿道著於弼諧緯義經仁事深於拯濟方當宣
風廊廟亮采台階而世屬艱危功髙弗賞眷言令範事
切於心今景運初開椒闈肅建載懐塗山之義無忘褒
紀之典可贈太師上柱國冀定相滄瀛趙恒洺貝十州
諸軍事冀州刺史趙國公邑一萬户諡曰景追贈信父
庫者使持節太尉上柱國定恒滄瀛平燕六州諸軍事
定州刺史封趙國公邑一萬户諡曰恭信母費連氏贈
太尉恭公夫人
侯莫陳崇字尚樂代郡武川人其先魏之别部居庫斛
真水五世祖曰太骨都侯其後世為渠帥祖允以良家
子鎮武川因家焉父興殿中将軍羽林監崇少驍勇善
馳射謹慤少言年十五隨賀㧞岳與爾朱榮征葛榮又
從元天穆討邢杲平之以功除建威将軍别從岳破元
顥於洛陽遷直寝後從岳入闗破赤水蜀時万俟醜奴
圍岐州遣其将李尉遲菩薩将兵向武功崇從岳力戰
破之乘勝逐北解岐州圍又赴百里細川破賊帥侯伏
侯元進柵醜奴率其餘衆奔髙平崇與輕騎逐北至涇
州長坑及之賊未成列崇單騎入賊中於馬上生擒醜
奴於是大呼衆悉披靡莫敢當之後騎益集賊徒因悉
逃散遂大破之岳以醜奴所乘馬及寳劍金帶賞崇除
安北將軍大中大夫都督封臨涇縣侯邑八百户及岳
為侯莫陳悦所害崇與諸將同謀迎太祖太祖至軍原
州刺史史歸猶為悦守太祖遣崇襲歸崇潛軍夜往輕
将七騎直到城下餘衆皆伏於近路歸見騎少遂不設
備崇即入據城門時李逺兄弟在城内先知崇來於是
中外鼓噪伏兵悉起遂擒歸斬之以崇行原州事仍從
平悦轉征西将軍又遣崇慰撫秦州别封廣武縣伯邑
七百户大統元年除涇州刺史加散騎常侍大都督進
爵為公累遷車騎大将軍儀同三司驃騎大將軍開府
儀同三司改封彭城郡公邑三千户三年從擒竇泰復
𢎞農破沙苑增邑二千户四年從戰河橋崇功居多七
年稽胡反崇率衆討平之尋除雍州刺史兼太子詹事
十五年進位柱國大將軍轉少傅魏恭帝元年出為寜
州刺史遷尚書令六官建拜大司空孝閔帝踐阼進封
梁國公邑萬户加太保歴大宗伯大司徒保定二年崇
從髙祖幸原州髙祖夜還京師竊怪其故崇謂所親人
常昇曰吾昔聞卜筮者言晉公今年不利車駕今忽夜
還不過是晉公死耳於是衆皆傳之或有𤼵其事者髙
祖召諸公卿於大德殿責崇崇惶恐謝罪其夜䕶遣使
将兵就崇宅逼令自殺禮葬如常儀諡曰躁䕶誅後改
諡曰荘閔子芮嗣拜大將軍進位柱國從髙祖東伐率
衆守太行道并州平授上柱國仍從平鄴拜大司馬崇
弟瓊字世樂年八嵗䘮父飬母至孝善事諸兄内外莫
不敬之以軍功封靈丘縣男邑三百户從魏孝武入闗
為太祖直盪都督大統三年遷尚藥典御三年拜太子
右衛率進爵為侯從獨孤信征梁企定累遷北秦州刺
史十四年拜車騎大將軍儀同三司孝閔帝踐阼進爵
武安縣公增邑并前二千户出為郢州刺史武成二年
遷金州總管六州諸軍事金州刺史保定元年拜大將
軍天和四年轉荆州總管十四州八防諸軍事荆州刺
史尋進位柱國進爵同昌郡公建徳二年拜大宗伯出
為秦州總管四年從髙祖東伐為後二軍總管尋改封
武威郡公大象二年加上柱國瓊弟凱字敬樂性剛正
頗好經史隨兄崇以軍功賜爵下蔡縣男大統元年為
東宫侍書從太祖擒竇泰破沙苑陣以功拜寜逺将軍
累遷羽林監東宫洗馬太子庶子進授都督十四年兄
崇以平原州功賜爵靈武縣侯詔聽轉授凱累遷東宫
武衛率尚書右丞轉左丞進位車騎大将軍儀同三司
六官建授司門下大夫孝閔帝踐阼拜工部中大夫進
位開府儀同三司轉司憲中大夫進爵為公復除工部
中大夫世宗初出為宜州刺史武成二年入為禮部中
大夫保定中復為陵州刺史轉丹州刺史所在頗有政
績天和中入為司會中大夫建德二年為聘齊使主
史臣曰蕭何文吏自愛懼秦法誅戮乃推奉漢髙李通
家傳䜟術知劉氏當興遂翊戴光武終而白水復禹中
陽纂堯方䇿以為羙談功臣仰其徽烈趙貴志懐忠義
首倡大謀爰啟聖明克復讐恥闗中全百二之險周室
定三分之業彼此一時足為連類獨孤信威申南服化
洽西州信著遐方光照鄰國侯莫陳崇以勇悍之氣當
戰争之利輕騎啟髙平之扉疋馬得長坑之㨗竝以宏
材遠畧附鳯攀龍績著元勲位居上衮而識慙明悊咸
以凶终惜哉信雖不免其身慶延於後三代外戚何其
盛歟
初魏孝荘帝以爾朱榮有翊戴之功拜榮柱國大將軍
位在丞相上榮敗後此官遂廢大統三年魏文帝復以
太祖建中興之業始命為之其後功參佐命望實俱重
者亦居此職自大統十六年以前任者凡有八人太祖
位總百揆督中外軍魏廣陵王欣元氏懿戚從容禁闈
而已此外六人各督二大將軍分掌禁旅當爪牙禦侮
之寄當時榮盛莫與為比故今之稱門閥者咸推八柱
國家云今并十二大將軍錄之於左
使持節太尉柱國大将軍大都督尚書左僕射隴右行
臺少師隴西郡開國公李虎
使持節太傅柱國大将軍大宗伯大司徒廣陵王元欣
使持節太保柱國大將軍大都督大宗伯趙郡開國公
李弼
使持節柱國大将軍大都督大司馬河内郡開國公獨
孤信
使持節柱國大将軍大都督大司宼南陽郡開國公趙
貴
使持節柱國大将軍大都督大司空常山郡開國公于
謹
使持節柱國大將軍大都督少傅彭城郡開國公侯莫
陳崇
　　　　右與太祖為八柱國(後竝改封此/竝大祖時爵)
使持節大將軍大都督少保廣平王元贊
使持節大將軍大都督淮王元育
使持節大将軍大都督齊王元廓
使持節大将軍大都督秦七州諸軍事秦州刺史章武
郡開國公宇文導
使持節大将軍大都督平原郡開國公侯莫陳順
使持節大将軍大都督雍七州諸軍事雍州刺史髙陽
郡開國公逹奚武
使持節大將軍大都督陽平公李逺
使持節大將軍大都督范陽郡開國公豆盧寜
使持節大將軍大都督化政郡開國公宇文貴
使持節大将軍大都督荆州諸軍事荆州刺史博陵郡
開國公賀蘭祥
使持節大將軍大都督陳留郡開國公楊忠
使持節大將軍大都督岐州諸軍事岐州刺史武威郡
開國公王雄
　　　　右十二大将軍又各統開府二人每一開府
　　　　領一軍兵是為二十四軍自大統十六年以
　　　　前十二大將軍外念賢及王思政亦作大將
　　　　軍然賢作牧隴右思政出鎮河南竝不在領
　　　　兵之限此後功臣位至柱國及大將軍者衆
　　　　矣咸是散秩無所統御六柱國十二大將軍
　　　　之後有以位次嗣掌其事者而徳望素在諸
　　　　公之下不得預於此列
　
　
　
　
　
　
　
　
　周書卷十六
　周書卷十六考證
趙貴傳趙貴字元貴○北史作字元寳
獨孤信傳陳郡王王元等○北史作陳郡王𤣥等為是
第三子穆文侯縣侯○北史作必要縣侯
侯莫陳崇傳遣其将李尉遲菩薩將兵向武功○李字
　下有脱字
　
　
　
　
　
　
　
　
　
　周書卷十六考證
欽定四庫全書
　周書卷十七
　　唐　令　狐　德　棻　等　撰
　列傳第九
　　梁禦
　　若干惠
　　怡峯
　　劉亮
　　王德
梁禦字善通其先安定人也後因官北邉遂家於武川
改姓為紇豆陵氏高祖俟力提從魏太祖征討位至揚
武將軍定陽侯禦少好學進趨詳雅及長更好弓馬爾
朱天光西討知禦有志畧引為左右授宣威將軍都将
共平闗右除鎮西將軍東益州刺史第一領民酋長封
白水縣伯邑三百戸轉征西将軍金紫光禄大夫後從
賀拔岳鎮長安及岳被害禦與諸将同謀翊戴太祖從
征侯莫陳悦遷武衛将軍太祖既平秦隴方欲引兵東
下雍州刺史賈顯持兩端通使於齊神武太祖㣲知其
意以禦為大都督雍州刺史領前軍先行既與顯相見
因説顯曰魏室陵遲天下鼎沸高歡志在凶逆梟夷非
遠宇文夏州英姿不世算畧無方方欲扶危定傾匡復
京洛公不於此時建立功効乃懐猶豫恐禍不旋踵矣
顯即出迎太祖禦遂入鎮雍州授車騎大将軍儀同三
司大統元年轉右衞将軍進爵信都縣公邑一千戸尋
授尚書右僕射從太祖復𢎞農破沙苑加侍中開府儀
同三司進爵廣平郡公増邑一千五百戸出為東雍州
刺史為政舉大綱而已民庶稱焉四年薨於州臨終唯
以國歩未康為恨言不及家贈太尉尚書令雍州刺史
諡曰武昭子睿襲爵天和中拜開府儀同三司以預佐
命有功進蔣國公大象末除益州總管加授柱國睿將
之任而王謙舉兵拒不授代仍詔睿為行軍元帥討謙
破之進位上柱國
若干惠字惠保代郡武川人也其先與魏氏俱起以國
為姓父樹利周從魏廣陽王深征葛榮戰沒贈兾州刺
史惠年弱冠從爾朱榮征伐定河北破元顥以功拜中
堅将軍復以别將從賀拔岳西征解岐州圍擒万俟醜
奴平永洛定隴右每力戰有功封北平縣男邑二百戸
累遷鎮遠將軍都督直寢征西将軍金紫光禄大夫及
岳為侯莫陳悦所害惠與宼洛趙貴等同謀翊戴太祖
仍從平悦拜直閤将軍魏孝武西遷除右衞将軍大都
督進爵魏昌縣伯邑五百戸出為北華州刺史加使持
節驃騎将軍大統初拜儀同三司進爵為公増邑五百
戸從擒竇泰復𢎞農破沙苑惠每先登陷陣加侍中開
府進爵長樂郡公増邑通前二千二百戸四年魏文帝
東廵洛陽與齊神武戰於河橋惠力戰破之大收降卒
七年遷中領軍及高仲密舉北豫州來附太祖帥師迎
之軍至洛陽齊神武於邙山将以邀我太祖乃徙輜重
於瀍曲夜勒兵襲之及戰惠為右軍與中軍大破之逐
北數里虜其歩卒齊神武兵乃萃於左軍軍将趙貴等
與戰不利諸軍因之竝退時㑹日暮齊神武兵屢来攻
惠惠撃之皆披靡至夜中齊神武騎復来追惠惠徐乃
下馬顧命厨人營食食訖謂左右曰長安死此中死異
乎乃建旗鳴角收諸敗軍而還齊神武追騎憚惠疑有
伏兵不敢逼至𢎞農見太祖陳賊形勢恨其垂成之功
覆於一簣於是歔欷不能自勝太祖壯之尋拜秦州刺
史未及之部遷司空惠性剛質有勇力容貎魁岸善於
撫御将士莫不懐恩人思効節十二年東魏将侯景侵
襄州惠率兵擊走之明年景請内附朝議欲收輯河南
令惠以本官鎮魯陽以為聲援遇疾薨於軍惠於諸将
年最少早喪父事母以孝聞太祖嘗造射堂新成與諸
将宴射惠竊歎曰親老矣何時辦此乎太祖聞之即日
徙堂於惠宅其見重如此及薨太祖為之流涕者久之
惠喪至又臨撫焉贈本官加秦州刺史諡曰武烈子鳳
嗣鳳字達摩少沉深有識度大統末襲父爵長樂郡公
尚太祖女魏廢帝二年授驃騎大将軍開府儀同三司
魏恭帝三年除左宫伯尋出為洛州刺史徴拜大馭中
大夫保定四年追録佐命之功封鳳徐國公増邑并前
五千戸建德二年拜柱國
怡峯字景阜遼西人也本姓黙台因避難改焉高祖寛
燕遼西郡守魏道武時率戸歸朝拜羽眞賜爵長虵公
曽祖文兾州刺史峯少從征役以驍勇聞永安中假龍
驤將軍為都將從賀拔岳討万俟醜奴以功授給事中
明威将軍轉征虜将軍都督賜爵蒲隂縣男及岳被害
峯與趙貴等同謀翊戴太祖進爵為伯時原州刺史史
歸猶為侯莫陳悦守太祖令峯與侯莫陳崇討擒之及
齊神武與魏孝武帝構隙帝頻勑太祖簡鋭卒入衞京
邑太祖乃令峯與都督趙貴等率輕騎赴洛陽至潼闗
值魏孝武西遷峯即從太祖拔囘洛復潼闗拜安東将
軍華州刺史尋轉大都督討曹泥有功進爵華陽縣公
邑一千戸大統二年從太祖破竇泰於小闗還拜散騎
常侍車騎大将軍儀同三司又從復𢎞農破沙苑進爵
樂陵郡公乃與元季海獨孤信復洛陽峯率竒兵至成
臯入其郛收其戸口而還東魏遣行臺任祥率歩騎萬
餘攻潁川峯復以輕騎五百邀撃之自是威名轉盛加
授開府儀同三司東魏圍洛陽峯與季海守金墉太祖
至圍解即與東魏戰於河橋時峯為左軍不利與李遠
先還太祖因此班師詔原其罪拜東西北三夏州諸軍
事夏州刺史後與于謹討劉平伏從解玉壁圍平栢谷
塢竝有功涼州刺史宇文仲和反峯與于謹討之十五
年東魏圍潁川峯與趙貴赴援至南陽遇疾卒時年五
十峯沉毅有膽畧得士卒心當時號為驍将太祖嗟悼
者久之贈華州刺史諡曰襄威子昻嗣官至開府儀同
三司朝廷追録峯功封昻鄭國公昻弟光少以峯勲賜
爵安平縣侯起家員外散騎常侍累遷司土中大夫左
武伯出為汾涇豳三州刺史加開府儀同三司進爵龍
河縣公光弟春少知名歴官吏部下大夫儀同三司
劉亮中山人也本名道德祖祐連魏蔚州刺史父持眞
鎮遠将軍領民酋長魏大統中以亮著勲追贈車騎大
将軍儀同三司恒州刺史亮少倜儻有從横計畧姿貎
魁傑見者憚之普泰初以都督從賀拔岳西征解岐州
圍撃侯伏侯元進万俟道洛万俟醜奴宿勒明達及諸
賊亮常先鋒陷陣以功拜大都督封廣興縣子邑五百
戸侯莫陳悦害岳亮與諸将謀迎太祖悦平悦之黨豳
州刺史孫定兒仍據州不下涇秦靈等諸州悉與定兒
相應衆至數萬推定兒為主以拒義師太祖令亮襲之
定兒以義兵猶遠未為之備亮乃将二十騎先豎纛於
近城高嶺即馳入城中定兒方置酒高㑹卒見亮至衆
皆駭愕莫知所為亮乃麾兵斬定兒縣首號令賊黨仍
遥指城外纛命二騎曰出追大軍賊黨忷懼一時降服
於是諸州羣賊皆即歸欵及太祖置十二軍簡諸将以
将之亮領一軍每征討常與怡峯俱為騎将魏孝武西
遷以迎駕功除使持節右光禄大夫左大都督南秦州
刺史大統元年以復潼闗功進位車騎大将軍儀同三
司改封饒陽縣伯邑五百戸尋加侍中從擒竇泰復𢎞
農及沙苑之役亮竝力戰有功遷開府儀同三司大都
督進爵長廣郡公邑通前二千戸以母憂去職居喪毁
瘠太祖嗟其至性每愛惜之俄起復本官亮以勇敢見
知為時名将兼屢陳謀榮多合機宜太祖乃謂之曰卿
文武兼資即孤之孔明也乃賜名亮并賜姓侯莫陳氏
十年出為東雍州刺史為政清淨百姓安之在職三嵗
卒於州時年四十喪還京師太祖親臨之泣而謂人曰
股肱喪矣腹心何寄令鴻臚卿監䕶喪事追贈太尉諡
曰襄配享太祖廟庭子昶尚太祖女西河長公主大象
中位至柱國秦靈二州總管以亮功封彭國公邑五千
戸昶弟靖天水郡守靖弟恭開府儀同三司饒陽縣伯
恭弟幹上儀同三司褒中侯
王德字天恩代郡武川人也少善騎射雖不經師訓而
以孝悌見稱魏永安二年從爾朱榮討元顥攻河内應
募先登以功除討夷将軍進爵同官縣子又從賀拔岳
討万俟醜奴平之别封深澤縣男邑二百戸加龍驤将
軍中散大夫及侯莫陳悦害岳德與宼洛等定議翊戴
太祖加征西将軍金紫光禄大夫平涼郡守德雖不知
書至於斷决處分良吏無以過也涇州所部五郡而德
常為最及魏孝武西遷以奉迎功進封下愽縣伯邑五
百戸行東雍州事在州未㡬百姓懐之賜姓烏丸氏大
統元年拜衞將軍右光禄大夫進爵為公増邑一千戸
加車騎大将軍儀同三司北雍州刺史其後常從太祖
征伐累有戰功又從破齊神武於沙苑加開府侍中進
爵河間郡公増邑通前二千七百戸先是河渭間種羌
屢叛以德有威名為夷民所附除河州刺史德綏撫有
方羣羌率服十三年授大都督原靈顯三州五原蒲川
二鎮諸軍事十四年除涇州刺史卒於州諡曰獻德性
厚重㢘慎言行無擇母年㡬百嵗後德終子慶小名公
奴性謹厚官至開府儀同三司初德喪父家貧無以𦵏
乃賣公奴并一女以營𦵏事因遭兵亂不復相知及德
在平涼始得之遂名曰慶
史臣曰梁禦等負将率之材藴驍鋭之氣遭逢喪亂馳
騖干戈艱難險阻備嘗而功名未立及殷憂啓聖豫奉
興王參謀締構之初宣力經綸之始遂得連衡灌酈方
駕張徐可謂遇其時也竝中年即世遠志未申惜哉惠
德本以果毅知名而能率由孝道難矣圗史所歎何以
加焉勇者不必有仁斯不然矣
　
　
　
　
　
　
　
　周書卷十七
欽定四庫全書
　周書卷十八
　　唐　令　狐　德　棻　等　撰
　列𫝊第十
　　王羆(子慶遠/)　(孫述/)
　　王思政
王羆字熊羆京兆霸城人漢河南尹王遵之後世為州
郡著姓羆剛直木彊處物平當州郡敬憚之魏太和中
除殿中将軍先是南岐東益氐羌反叛王師戰不利乃
令羆領羽林五千鎮梁州討平諸賊還授右将軍西河
内史辭不拜時人謂之曰西河大邦俸禄殷厚何為致
辭羆曰京洛材木盡出西河朝貴營第宅者皆有求假
如其私辦即力所不堪若科發民間又違法憲以此辭
耳梁将曹義宗圍荆州勑羆與别将裴衍率兵赴救遂
與梁人戰大破之于時諸方鼎沸所在凋殘荆州新經
宼難尤藉慰撫以羆為荆州刺史進號撫軍将軍梁復
遣曹義宗衆數萬圍荆州堰水灌城不沒者數板時既
内外多虞未遑救援乃遺羆鐵劵云城全當授本州刺
史城中糧盡羆煮粥與将士均分而食之每出戰嘗不
擐甲胄大呼曰荆州城孝文皇帝所置天若不祐國家
使賊箭中王羆不爾王羆須破賊屢經戰陣亦不被傷
彌歴三年義宗方退進封霸城縣公尋遷車騎大将軍
涇州刺史未及之部屬太祖徴兵為勤王之舉請前驅
効命遂為大都督鎮華州魏孝武西遷拜驃騎大将軍
加侍中開府嘗修州城未畢梯在外齊神武遣韓軌司
馬子如從河東宵濟襲羆羆不之覺比曉軌衆已乘梯
入城羆尚卧未起聞閤外洶洶有聲便袒身露髻徒跣
持一白挺大呼而出敵見之驚逐至東門左右稍集合
戰破之軌衆遂投城遁走時闗中大饑徴税民間榖食
以供軍費或隠匿者令遞相告多被篣棰以是人有逃
散唯羆信著於人莫有隠者得粟不少諸州而無怨讟
沙苑之役齊神武士馬甚盛太祖以華州衝要遣使勞
羆令加守備羆語使人曰老羆當道臥貆子安得過太
祖聞而壯之及齊神武至城下謂羆曰何不早降羆乃
大呼曰此城是王羆冡生死在此欲死者来齊神武遂
不敢攻時茹茹渡河南宼候騎已至豳州朝廷慮其深
入乃徴發士馬屯守京城塹諸街巷以備侵軼左僕射
周惠達召羆議之羆不應命謂其使曰若茹茹至渭北
者王羆率鄉里自破之不煩國家兵馬何為天子城中
遂作如此驚動由周家小兒恇怯致此羆輕侮權勢守
正不回皆此類也未㡬還鎮河東羆性儉率不事邉幅
嘗有臺使羆為其設食使乃裂其薄餅縁羆曰耕種收
穫其功已深舂爨造成用力不少乃爾選擇當是未饑
命左右撤去之使者愕然大慙又有客與羆食𤓰侵膚
稍厚羆意嫌之及𤓰皮落地乃引手就地取而食之客
甚有愧色性又嚴急嘗有吏挟私陳事者羆不暇命捶
扑乃手自取鞾履持以撃之毎至享㑹親自秤量酒肉
分給将士時人尚其均平嗤其鄙碎大統七年卒於鎮
贈太尉
子慶遠弱冠以功臣子拜直閤將軍先羆卒孫述嗣
述字長述少聰敏有識度年八歳太祖見而竒之曰王
公有此孫足為不朽即以為鎮逺將軍拜太子舍人以
祖憂去職述幼喪父為羆所鞠養及居喪深合禮度于
時東西交争金革方始羣官遭喪者卒哭之後皆起令
視事述請終禮制辭理懇切太祖令中使就視知其哀
毁乃特許之喪畢襲爵扶風郡公累遷上大将軍
王思政字思政太原祁人容貎魁偉有籌䇿魏正光中
解褐員外散騎侍郎屬万俟醜奴宿勒明達等擾亂闗
右北海王顥率兵討之啓思政隨軍軍事所有謀議竝
與之參詳時魏孝武在藩素聞其名顥軍還乃引為賔
客遇之甚厚及登大位委以心膂遷安東将軍預定策
功封祁縣侯俄而齊神武濳有異圗帝以思政可任大
事拜中軍大将軍大都督總宿衞兵思政乃言於帝曰
高歡之心行路所共知矣洛陽四靣受敵非用武之地
闗中有崤函之固一人可禦萬夫且士馬精彊糧儲委
積進可以討除逆命退可以保據關河宇文夏州紏合
同盟願立功効若聞車駕西幸必當奔走奉迎藉天府
之資因已成之業一二年間習戰陣勸耕桑修舊京何
慮不克帝深然之及齊神武兵至河北帝乃西遷進爵
太原郡公大統之後思政雖被任委自以非相府之舊
毎不自安太祖曽在同州與羣公宴集出錦罽及雜綾
絹數段命諸将樗蒱取之物既盡太祖又解所服金帶
令諸人遍擲曰先得盧者即與之羣公将遍莫有得者
次至思政乃歛容跪而自誓曰王思政羇旅歸朝䝉
宰相國士之遇方願盡心効命上報知己若此誠有實
令宰相賜知者願擲即為盧若内懐不盡神靈亦當明
之使不作也便當殺身以謝所奉辭氣慷慨一坐盡驚
即㧞所佩刀横於膝上攬樗蒱拊髀擲之比太祖止之
已擲為盧矣徐乃拜而受自此之後太祖期寄更深轉
驃騎將軍令募精兵從獨孤信取洛陽仍共信鎮之及
河橋之戰思政下馬用長矟左右横撃一撃踏數人時
陷陣既深從者死盡思政被重創悶絶㑹日暮敵将收
軍思政久經軍旅每戰唯著破弊甲敵人疑非将帥故
免有帳下督雷五安於戰處哭求思政㑹其已蘓遂相
得乃割衣裹創扶思政上馬夜久方得還仍鎮𢎞農思
政以玉壁地在險要請築城即自營度移鎮之遷并州
刺史仍鎮玉壁八年東魏來寇思政守禦有備敵人書
夜攻圍卒不能克乃收軍還以全城功受驃騎大将軍
復命思政鎮𢎞農於是修城郭起樓櫓營田農積芻秣
凡可以守禦者皆具焉𢎞農之有備自思政始也十二
年加特進荆州刺史州境卑濕城壍多壊思政方命都
督藺小歡督工匠繕治之掘得黄金三十斤夜中宻送
之至旦思政召佐吏以金示之曰人臣不宜有私悉封
金送上太祖嘉之賜錢二十萬思政之去玉壁也太祖
命舉代已者思政乃進所部都督韋孝寛其後東魏來
宼孝寛卒能全城時論稱其知人十三年侯景叛東魏
擁兵梁鄭為東魏所攻景乃請援乞師當時未即應接
思政以為若不因機進取後悔無及即率荆州歩騎萬
餘從魯闗向陽翟思政入守潁川景引兵向豫州外稱
畧地乃宻遣送𣢾於梁思政分布諸軍據景七州十二
鎮太祖乃以所授景使持節太傅大将軍兼中書令河
南大行臺河南諸軍事囘授思政思政竝讓不受頻使
敦喻唯受河南諸軍事東魏太尉高嶽行臺慕容紹宗
儀同劉豐生等率歩騎十萬來攻潁川城内臥鼓偃旗
若無人者嶽恃其衆謂一戰可屠乃四面鼓噪而上思
政選城中驍勇開門出突嶽衆不敢當引軍亂退嶽知
不可卒攻乃多修營壘又隨地勢高處築土山以臨城
中飛梯火車晝夜攻之思政亦作火䂎因迅風便投之
土山又以火箭射之燒其攻具仍募勇士縋而出戰嶽
衆披靡其守土山人亦棄山而走齊文襄更益嶽兵堰
洧水以灌城城中水泉涌溢不可防止懸釡而炊糧力
俱竭慕容紹宗劉豐生及其将慕容永珍共乘樓船以
望城内令善射者俯射城中俄而大風暴起船乃飄至
城下城上人以長鈎牽船弓弩亂𤼵紹宗窮急投水而
死豐生浮向土山復中矢而斃生擒永珍思政謂之曰
僕之破亡在於晷漏誠知殺卿無益然人臣之節守之
以死乃流涕斬之并收紹宗等尸以禮埋瘞齊文襄聞
之乃率歩騎十一萬來攻自至堰下督勵士卒水壯城
北靣遂崩水便滿溢無措足之地思政知事不濟率左
右據土山謂之曰吾受國重任本望平難立功精誠無
感遂辱王命今力屈道窮計無所出唯當効死以謝朝
恩因仰天大哭左右皆號慟思政西向再拜便欲自刎
先是齊文襄告城中人曰有能生致王大将軍者封侯
重賞若大将軍身有損傷親近左右皆從大戮都督駱
訓謂思政曰公常語訓等但将我頭降非但得富貴亦
是活一城人今高相既有此言公豈不哀城中士卒也
固共止之不得引决齊文襄遣其常侍趙彦深就土山
執手申意引見文襄辭氣慷慨無撓屈之容文襄以其
忠於所事禮遇甚厚思政初入潁川士卒八千人城既
無外援亦無叛者思政常以勤王為務不營資産嘗被
賜園地思政出征後家人種桑果及還見而怒曰匈奴
未滅去病辭家況大賊未平何事産業命左右拔而棄
之故身陷之後家無畜積及齊受禪以為都官尚書子
秉
史臣曰王羆剛峭有餘𢎞雅未足情安儉率志在公平
既而奮節危城抗辭勍敵梁人為之退舍高氏不敢加
兵以此見稱信非虗述不隕門風亦足稱也王思政驅
馳有事之秋慷慨功名之際及乎䇿名霸府作鎮潁川
設縈帶之險修守禦之術以一城之衆抗傾國之師率
疲乏之兵當勁勇之卒猶能亟摧大敵屢建竒功忠節
冠於本朝義聲動於隣聼雖運窮事蹙城陷身囚壯志
高風亦足奮於百世矣
　
　周書卷十八
　周書卷十八考證
王羆𫝊乃令羆領羽林五千鎭梁州○北史作乃拜羆
　冠軍將軍鎭梁州
持一白挺大呼而出○北史此句下即載老羆當道臥
　貉子那得過二語下方載敵見驚退逐至東門文帝
　聞而壯之與此不同又通鑑從周書不從北史北史
　以兩事合為一事訛也
貆子安得過○貆北史通鑑俱作貉胡三省通鑑注云
　貉子曰貆(臣文淳/)按貉子曰貆貆未可以言貉也
齊神武遂不敢攻○此句下北史有後移鎭河東語本
　𫝊失載(臣文淳/)按下有未㡬還鎭河東句其為遺脱
　無疑王羆一𫝊以北史較之脱訛甚多但無善本可
　考姑存其舊
子慶遠○不當另自為傳當依北史叙於羆傳之末
王思政𫝊太原祁人○北史此句下有漢司徒允之後
　也七字
子秉○北史作子康
　
　
　
　
　
　
　
　
　
　
　
　
　
　
　周書卷十八考證
欽定四庫全書
　周書卷十九
　　唐　令　狐　德　棻　等　撰
　列傳第十一
　　達奚武(子震/)
　　侯莫陳順
　　豆盧寧
　　宇文貴
　　楊忠
　　王雄
達奚武字成興代人也祖眷魏懷荒鎮將父長汧城鎮
將武少倜儻好馳射為賀㧞岳所知岳征闗右引為别
將武遂委心事之以戰功拜羽林監子都督及岳為侯
莫陳悦所害武與趙貴收岳屍歸平凉同翊戴太祖從
平悦除中散大夫都督封須昌縣伯邑三百户魏孝武
入闗授直寢轉大丞相府中兵參軍大統初出為東秦
州刺史加散騎常侍進爵為公齊神武與竇泰高敖曹
三道来侵太祖欲并兵擊竇泰諸將多異議唯武及蘇
綽與太祖意同遂擒之齊神武乃退太祖進圖𢎞農遣
武從兩騎覘候動靜武與其候騎遇即便交戰斬六級
獲三人而反齊神武趣沙苑太祖復遣武覘之武從三
騎皆衣敵人衣服至日暮去營百歩下馬濳聽得其軍
號因上馬歴營若警夜者有不如法者往往撻之具知
敵之情狀以告太祖太祖深嘉焉遂從破之除大都督
進爵高陽郡公拜車騎大將軍儀同三司四年太祖援
洛陽武率騎一千為前鋒至榖城與李弼破莫多婁貸
文進至河橋武又力戰斬其司徒高敖曹遷侍中驃騎
大將軍開府儀同三司出為北雍州刺史復戰邙山時
大軍不利齊神武乘勝進至陜武率兵禦之乃退久之
進位大將軍十七年詔武率兵三萬經畧漢川梁將楊
贒以武興降梁深以白馬降武分兵守其城梁梁州刺
史宜豐侯蕭循固守南鄭武圍之數旬循乃請服武為
解圍㑹梁武陵王蕭紀遣其將楊乾運等將兵萬餘人
救循循於是更據城不出恐援軍之至表裏受敵乃簡
精騎三千逆擊乾運於白馬大破之乾運退走武乃陳
蜀軍俘級於城下循知援軍被破乃降率所部男女三
萬口入朝自劒以北悉平明年武振旅還京師朝議初
欲以武為柱國武謂人曰我作柱國不應在元子孝前
固辭不受以大將軍出鎮玊壁武乃量地形勝立樂昌
胡營新城三防齊將高茍子以千騎攻新城武邀擊之
悉虜其衆孝閔帝踐阼拜柱國大司冦齊北豫州刺史
司馬消難舉州来附詔武與楊忠迎消難以歸武成初
轉大宗伯進封鄭國公邑萬户齊將斛律敦侵汾絳武
以萬騎禦之敦退武築栢壁城留開府權嚴薛羽生守
之保定三年遷太保其年大軍東伐隋公楊忠引突厥
自北道武以三萬騎自東道期會晉陽武至平陽後期
不進而忠已還武尚未知齊將斛律明月遺武書曰鴻
鶴已翔於寥廓羅者猶視於沮澤也武覽書乃班師出
為同州刺史明年從晉公䕶東伐時尉遲迥圍洛陽為
敵所敗武與齊王憲於邙山禦之至夜收軍憲欲待明
更戰武欲還固爭未決武曰洛陽軍散人情駭動若不
因夜速還明日欲歸不得武在軍旅乆矣備見形勢大
王少年未經事豈可將數營士衆一旦棄之乎憲從之
遂全軍而返天和三年轉太傅武賤時奢侈好華飾及
居重位不持威儀行常單馬左右止一兩人而已外門
不施戟恒晝掩一扉或謂武曰公位冠羣后功名蓋世
出入儀衞須稱具瞻何輕率若是武曰子之言非吾心
也吾在布衣豈望富貴不可頓忘疇昔且天下未平國
恩未報安可過事威容乎言者慙而退武之在同州也
時屬天旱高祖勑武祀華岳岳廟舊在山下常所禱祈
武謂僚屬曰吾備位三公不能爕理隂陽遂使盛農之
月久絶甘雨天子勞心百姓惶懼忝寄既重憂責實深
不可同於衆人在常祀之所必須登峯展誠尋其靈奥
岳既高峻千仭壁立巖路險絶人跡罕通武年踰六十
唯將數人攀藤援枝然後得上於是稽首祈請陳百姓
懇誠晚不得還即於岳上藉草而宿夢見一白衣人来
執武手曰快辛苦甚相嘉尚武遂驚覺益用祗肅至旦
雲霧四起俄而澍雨逺近霑洽高祖聞之璽書勞武曰
公年尊徳重弼諧朕躬比以隂陽愆序時雨不降命公
求祈止言廟所不謂公不憚危險遂乃逺陟高峰但神
道聰明無幽不燭感公至誠甘澤斯應聞之嘉賞無忘
于懷今賜公雜綵百疋公其善思嘉猷匡朕不逮念坐
而論道之義勿復更煩筋力也武性貪恡其為大司㓂
也在庫有萬釘金帶當時寶之武因入庫乃取以歸主
者白晉公䕶以武勲不彰其過因而賜之時論深鄙焉
五年十月薨年六十七贈太傅十五州諸軍事同州刺
史諡曰桓子震嗣
震字猛畧少驍勇便騎射走及奔馬膂力過人大統初
起家員外散騎常侍太祖嘗於渭北校獵時有兎過太
祖前震與諸將競射之馬倒而墜震足不傾躓因歩走
射之一發中兎顧馬纔起遂回身騰上太祖喜曰非此
父不生此子賜武雜綵一百叚十六年封昌邑縣公一
千户累遷撫軍將軍銀青光禄大夫通直散騎常侍車
騎大將軍儀同三司散騎常侍世宗初拜司右中大
夫加驃騎大將軍開府儀同三司改封普寧縣公武成
初進爵廣平郡公除華州刺史震雖生自膏腴少習武
藝然導民訓俗頗有治方秩滿還朝為百姓所戀保定
四年大軍東討諸將皆奔退震與敵交戰軍遂獨全天
和元年進位大將軍率衆征稽胡破之六年拜柱國建
徳初襲爵鄭國公出為金州總管十一州九防諸軍事
金州刺史四年從高祖東伐為前三軍總管五年又從
東伐率歩騎一萬守統軍川攻克義寧烏蘇二鎮破并
州進位上柱國仍從平鄴賜妾二人女樂一部及珍玩
等拜大宗伯震父嘗為此職時論榮之宣政中出為原
州總管三州二鎮諸軍事原州刺史尋罷歸隋開皇初
薨於家震弟惎車騎將軍渭南縣子大象末為益州刺
史與王謙據蜀起兵尋敗被誅
侯莫陳順太保梁國公崇之兄也少豪俠有志度初事
爾朱榮為統軍後從賀拔勝鎮井陘武泰初討葛榮平
邢杲征韓婁皆有功拜輕車將軍羽林監又從破元顥
進寧朔將軍越騎校尉普泰元年除持節征西將軍封
木門縣子邑三百户尋加散騎常侍千牛備身衞將軍
閤内大都督從魏孝武入闗順與太祖同里閈素相友
善且其弟崇先在闗中太祖見之甚歡乃進爵彭城郡
公邑一千户大統元年拜衞尉卿授儀同三司及梁企
定圍逼河州以順為大都督與趙貴討破之即行河州
事後從太祖破沙苑以功增邑千户四年魏文帝東討
與太尉王盟僕射周惠達等留鎮長安時趙青雀反盟
及惠達奉魏太子出次渭北順於渭橋與賊戰頻破之
賊不敢出魏文帝還親執順手曰渭橋之戰卿有殊力
便解所服金鏤玉梁帶賜之南岐州氐苻安夀自號太
白王攻破武都州郡騷動復以順為大都督往討之而
賊屯兵要險軍不得進順乃設反間離其腹心立信賞
誘其徒屬安夀知勢窮廹遂率部落一千家赴軍款附
時順弟崇又封彭城郡公封順河間郡公明年加驃騎
大將軍開府儀同三司行西夏州事安平郡公十六年
拜大將軍出為􁉥州總管山南道五十二州諸軍事􁉥
州刺史孝閔帝踐阼拜少師進位柱國其年薨
豆盧寧字永安昌黎徒何人其先本姓慕容氏前燕之
支庶也高祖勝以燕皇始初歸魏授長樂郡守賜姓豆
盧氏或云避難改焉父長柔𤣥鎮將有威重見稱於時
武成初以寧著勲追贈柱國大將軍少保涪陵郡公寧
少驍果有志氣身長八尺美容儀善騎射永安中以别
將隨爾朱天光入闗加授都督又以破万俟醜奴功賜
爵靈夀縣男嘗與梁企定遇於平凉川相與肄射乃於
百歩懸莎草以射之七發五中定服其能贈遺甚厚天
光敗後侯莫陳悦反太祖討悦寧與李弼率衆歸太祖
魏孝武西遷以奉迎勲封河陽縣伯邑五百户大統元
年除前將軍進爵為侯增邑三百户遷顯州刺史顯州
大中正尋拜撫軍將軍銀青光祿大夫進爵為公增邑
五百户授鎮東將軍金紫光祿大夫從太祖擒竇泰復
𢎞農破沙苑除武衞大將軍兼大都督尋進車騎大將
軍儀同三司增邑八百户拜北華州刺史在州未幾以
亷平著稱加散騎常侍七年從于謹破稽胡帥劉平伏
於上郡及梁企定反以寧為軍司監隴右諸軍事賊平
進位侍中使持節驃騎大將軍開府儀同三司九年從
太祖迎高仲密與東魏戰於邙山遷左衞將軍進爵范
陽郡公增邑四百户十六年拜大將軍羌帥傍乞鐵忽
及鄭五醜等反叛寧率衆討平之魏恭帝二年改封武
陽郡公遷尚書右僕射梁將王琳遣其將侯方兒潘純
陁㓂江陵寧與蔡祐鄭永等討之方兒等遁走三年武
興氐及固查氐魏大王等相應反叛寧復討平之孝閔
帝踐阼授柱國大將軍武成初出為同州刺史復督諸
軍討稽胡郝阿保劉桑徳等破之軍還遷大司㓂進封
楚國公邑萬户别食鹽亭縣一千户收其租賦保定四
年授岐州刺史屬大兵東討寧輿疾從軍五年薨於同
州時年六十六贈太保同鄜等十州諸軍事同州刺史
諡曰昭初寧未有子養弟永恩子勣及生子讚親屬皆
請讚為嗣寧曰兄弟之子猶子也吾何擇焉遂以勣為
世子世以此稱之及寧薨勣襲爵少歴顯位大象末上
柱國利州總管讚以寧勲建徳初賜爵華陽縣侯累遷
開府儀同大將軍進爵武陽郡公永恩少有識度為時
軰所稱初隨寧事侯莫陳悦後與寧俱歸太祖授殄㓂
將軍以迎魏孝武功封新興縣伯邑五百户屢逢征討
皆有功拜龍驤將軍中散大夫大統八年除直寢右親
信都督尋轉都督加通直散騎常侍十六年拜使持節
車騎大將軍儀同三司魏廢帝元年進位驃騎大將軍
開府儀同三司二年出為成州刺史魏恭帝元年進爵
龍来縣侯三年大將軍安政公史寧隨突厥可汗入吐
谷渾令永恩率騎五千鎮河鄯二州以為邉防孝閔帝
踐阼授鄯州刺史改封沃野縣公增邑一千户尋轉隴
右總管府長史武成元年遷都督利沙文三州諸軍事
利州刺史時文州蠻叛永恩率兵擊破之保定元年入
為司會中大夫二年復出為隴右總管府長史寧以佐
命元勲封楚國公請以先封武陽郡三千户益沃野之
封詔許焉又增邑并前四千五百户尋卒官年四十八
贈少保幽冀等五州諸軍事幽州刺史諡曰敬子通嗣
宇文貴字永貴其先昌黎大棘人也徙居夏州父莫豆
干保定中以貴著勲追贈柱國大將軍少傅夏州刺史
安平郡公貴母初孕貴夢有老人抱一兒授之曰賜爾
是子俾夀且貴及生形類所夢故以永貴字之貴少從
師受學嘗輟書歎曰男兒當提劒汗馬以取公侯何能
如先生為博士也正光末破六汗拔陵圍夏州刺史源
子雍嬰城固守以貴為統軍救之前後數十戰軍中咸
服其勇後送子雍還賊帥叱干麒麟薛崇禮等處處屯
聚出兵邀截貴每奮擊輒破之除武騎常侍又從子雍
討葛榮軍敗奔鄴為榮所圍賊屢来攻貴每縋而出戰
賊莫敢當其鋒然兇徒寔繁圍乆不解貴乃於地道濳
出北見爾朱榮陳賊兵勢榮深納之因從榮擒葛榮於
滏口加别將又從元天穆平邢杲轉都督元顥入洛貴
率鄉兵從爾朱榮焚河橋力戰有功加征虜將軍封革
融縣侯邑一千户除郢州刺史入為武衞將軍闗内大
都督從魏孝武西遷進爵化政郡公大統初遷右衞將
軍貴善騎射有將率才太祖又以宗室甚親委之三年
進車騎大將軍儀同三司與獨孤信入洛陽東魏潁州
刺史賀若統據潁川来降東魏遣其將堯雄趙育是云
寶率衆二萬攻潁貴自洛陽率歩騎二千救之軍次陽
翟雄等已度馬橋去潁川三十里東魏行臺任祥又率
衆四萬餘與雄合諸將咸以彼衆我寡不可爭鋒貴曰
兵機倚伏固不可以常理論古人能以寡制衆者皆由
預覩成敗决必然之策耳吾雖闇於成事然謂進與賀
若合勢為計之上者請為諸軍説之堯雄等必以為潁
川孤危勢非其敵又謂吾寡弱獨進若悉力以攻潁必
指掌可破既陷潁川便與任祥軍合同惡相濟為害更
甚吾今屯兵陽翟便是入其數内若賀若一䧟吾軰坐
此何為進據潁川有城可守雄見吾入城出其不意進
則狐疑退則不可然後與諸軍盡力撃之何往不克願
勿疑也遂入潁川雄等稍前貴率千人背城為陳與雄
合戰貴馬中流矢乃短兵歩鬭士衆用命雄大敗輕走
趙育於陳降獲其輜重俘萬餘人盡放令還任祥聞雄
敗遂不敢進尋而儀同怡峯率騎五百赴貴貴乘勝逼
祥祥退保宛陵追及之會日暝結陳相持明旦合戰俘
斬甚多祥軍既敗是云寶亦降師還魏文帝在天遊園
以金巵置侯上命公卿射中者即以賜之貴一發而中
帝笑曰由基之妙正當爾耳進侍中驃騎大將軍開府
儀同三司歴夏岐二州刺史十六年遷中外府左長史
進位大將軍宕昌王梁彌定為宗人獠甘所逐來奔又
有羌酋傍乞鐵忽因梁企定反後據有渠株川擁種類
數千家與渭州民鄭五醜扇惑諸羗同反憑險置柵者
十餘所太祖令貴與豆盧寜史寧討之貴等擒斬鐵忽
及五醜史寧又别擊獠甘破之乃納彌定并於渠株川
置岷州朝廷美其功遂於粟坂立碑以紀其績魏廢帝
初出為岐州刺史二年授大都督興西蓋等六州諸軍
事興州刺史先是興州氐反自貴至州人情稍定貴表
請於梁州置屯田數州豐足三年詔貴代尉遲迥鎮蜀
時隆州人開府李光賜反於鹽亭與其黨帛玉成宼食
堂譙淹蒲皓馬術等攻圍隆州州人李祏亦聚衆反開
府張遁舉兵應之貴乃命開府叱奴興救隆州又令開
府成亞擊祏及遁勢蹙遂降執送京師除都督益潼等
八州諸軍事益州刺史就加小司徒先是蜀人多刼盗
貴乃召任俠傑健者署為遊軍二十四部令其督捕由
是頗息孝閔帝踐阼進位柱國拜御正中大夫武成初
與賀蘭祥討吐谷渾軍還進封許國公邑萬户舊爵廻
封一子遷大司空治小冢宰歴大司徒遷太保貴好音
樂耽奕碁留連不倦然好施愛士時人頗以此稱之保
定之末使突厥迎皇后天和二年還至張掖薨贈太傅
諡曰穆子善嗣歴位開府儀同三司大將軍柱國洛州
刺史以罪免尋復本官除大宗伯大象末進位上柱國
善弟忻少以父軍功賜爵化政郡公驍勇絶倫有將帥
才畧大象末位至上柱國進封英國公忻弟愷少好學
頗解屬文雜藝多通尤精巧思亦以父軍功賜爵雙泉
縣伯尋襲祖爵安平郡公起家右侍上士稍遷御正中
大夫保定中位至上開府是云寶趙育旣至初並拜車
騎大將軍儀同三司寶後累遷至大將軍都督凉甘𤓰
州諸軍涼州刺史賜爵洞城郡公世宗時吐谷渾侵逼
涼州寶與戰不利遂殁於陣
楊忠𢎞農華隂人也小名奴奴高祖元夀魏初為武川
鎮司馬因家於神武樹頽焉祖烈龍驤將軍太原郡守
父禎以軍功除建逺將軍屬魏末䘮亂避地中山結義
徒以討鮮于脩禮遂死之保定中以忠勲追贈柱國大
將軍少保興城郡公忠美髭髯身長七尺八寸狀貎瓌
偉武藝絶倫識量沉深有將帥之畧年十八客遊泰山
會梁兵攻郡䧟之遂被執至江左在梁五年從北海王
顥入洛除直閤將軍顥敗爾朱度律召為帳下統軍及
爾朱兆以輕騎自并州入洛陽忠時預焉賜爵昌縣伯
拜都督又别封小黄縣伯從獨孤信破梁下溠戌平南
陽並有功及齊神武舉兵内侮忠時随信在洛遂從魏
孝武西遷進爵為侯仍從平潼闗破回洛城除安西將
軍銀青光祿大夫東魏􁉥州刺史辛纂據穰城忠從獨
孤信討之纂戰敗退走信令忠與都督康洛兒元長生
為前驅馳至其城叱門者曰今大軍已至城中有應爾
等求活何不避走門者盡散忠與洛兒長生乘城而入
彎弓大呼纂兵衞百餘人莫之敢禦斬纂以狥城中懾
服居半歲以東魏之逼與信奔梁梁武帝深竒之以為
大徳主帥闗外侯大統三年與信俱歸闕太祖召居帳
下嘗從太祖狩於龍門忠獨當一猛獸左挾其腰右拔
其舌太祖壯之北臺謂猛獸為揜于因以字之從擒竇
泰破沙苑遷征西將軍金紫光祿大夫進爵襄城縣公
河橋之役忠與壯士五人力戰守橋敵人遂不敢進以
功除左光祿大夫雲州刺史兼大都督又與李逺破黑
水稽胡并與怡峯解玉壁圍轉洛州刺史邙山之戰先
登䧟陳除大都督進車騎大將軍儀同三司散騎常侍
追封母蓋氏為北海郡君尋除都督朔燕顯蔚四州諸
軍事朔州刺史加侍中驃騎大將軍開府儀同三司及
東魏圍潁川蠻帥日柱清據險為亂忠率兵討平之時
侯景渡江梁武䘮敗其西義陽郡守馬伯符以下溠城
降朝廷因之將經畧漢沔乃授忠都督三荆二襄二廣
南雍平信隨江二郢浙十五州諸軍事鎮穰城以伯符
為鄉導攻梁齊興郡及昌州皆克之梁雍州刺史岳陽
王蕭詧雖稱藩附而尚有貳心忠自樊城觀兵於漢濵
易旗遞進實騎二千詧登樓望之以為三萬也懼而服
焉梁司州刺史柳仲禮留其長史馬岫守安陸自率兵
騎一萬寇襄陽初梁竟陵郡守孫暠以其郡来附太祖
命大都督符貴往鎮之及仲禮至暠乃執貴以降仲禮
又進遣其將王叔孫與暠同守太祖怒乃令忠率衆南
伐攻梁随郡克之獲其守將桓和所過城戍望風請服
忠乃進圍安陸仲禮聞随郡䧟恐安陸不守遂馳歸赴
援諸將恐仲禮至則安陸難下請急攻之忠曰攻守勢
殊未可卒㧞若引日勞師表裏受敵非計也南人多習
水軍不閑野戰仲禮回師在近路吾出其不意以竒兵
襲之彼怠我奮一舉必克則安陸不攻自拔諸城可𫝊
檄而定也於是選騎二千衘枚夜進遇仲禮於淙頭忠
親自陷陳擒仲禮悉俘其衆馬岫以安陸降王叔孫斬
孫暠以竟陵降皆如忠所策梁元帝遣使送子方畧為
質并送載書請魏以石城為限梁以安陸為界乃旋師
進爵陳留郡公十七年梁元帝逼其兄邵陵王綸綸北
度與其前西陵郡守羊思達要隨陸土豪段珍寳夏侯
珍洽合謀送質於齊欲来宼掠汝南城主李素綸故吏
也開門納焉梁元帝密報太祖太祖乃遣忠督衆討之
詰旦陵城日昃而尅擒蕭綸數其罪而殺之并獲其安
樂侯昉亦殺之初忠之擒柳仲禮遇之甚厚仲禮至京
師乃譖忠於太祖言其在軍大取金寳珍玩等太祖欲
覆按之惜其功高乃出忠忠忿恚悔不殺仲禮故至此
獲綸等竝加戮焉忠間歲再舉盡定漢東之地寛以御
衆甚得新附之心魏恭帝初賜姓普六如氏行同州事
及于謹伐江陵忠為前軍屯江津遏其走路梁人束刃
於象鼻以戰忠射之二象反走及江陵平朝廷立蕭詧
為梁王令忠鎮穰城以為犄角之勢别討沔曲諸蠻皆
克之孝閔帝踐阼入為小宗伯齊人宼東境忠出鎮蒲
坂及司馬消難請降忠與柱國達奚武援之於是共率
騎士五千人兼馬一疋從間道馳入齊境五百里前後
遣三使報消難而皆不反命去豫州三十里武疑有變
欲還忠曰有進死無退生獨以千騎夜趨城下四面峭
絶徒聞擊柝之聲武親来麾數百騎以西忠勒餘騎不
動候門開而入乃馳遣召武時齊鎮城伏敬遠勒甲士
二千人據東陴舉烽嚴警武憚之不欲保城乃多取財
帛以消難及其屬先歸忠以三千騎為殿到洛南皆解
鞍而臥齊衆來追至於洛北忠謂將士曰但飽食今在
死地賊必不敢渡水當吾鋒齊兵陽若渡水忠馳將撃
之齊兵不敢逼遂徐引而還武歎曰逹奚武自是天下
健兒今日服矣進位柱國大將軍武成元年進封隨國
公邑萬户别食竟陵縣一千户收其租賦尋治御正中
大夫保定二年遷大司空時朝議將與突厥伐齊公卿
咸曰齊氏地半天下國富兵强若從漠北入并州極為
險阻且大將斛律明月未易可當今欲探其巢窟非十
萬不可忠獨曰師克在和不在衆萬騎足矣明月竪子
亦何能為三年乃以忠為元帥大將軍楊纂李穆王傑
爾朱敏及開府元壽田𢎞慕容延等十餘人皆𨽻焉又
令逹奚武帥歩騎三萬自南道而進期㑹晉陽忠乃留
敏據什賁遊兵河上忠出武川過故宅祭先人饗將士
席卷二十餘鎮齊人守陘嶺之隘忠縱竒兵奮擊大破
之又留楊纂屯靈丘為後拒突厥木汗可汗控也頭可
汗歩雖可汗等以十萬騎來會四年正月朔攻晉陽是
時大雪數旬風寒慘烈齊人乃悉其精鋭鼓噪而出突
厥震駭引上西山不肯戰衆皆失色忠令其衆曰事勢
在天無以衆寡為意乃率七百人歩戰死者十四五以
武後期不至乃班師齊人亦不敢逼突厥於是縱兵大
掠自晉陽至欒城七百餘里人畜無孑遺俘斬甚衆高
祖遣使迎勞忠於夏州及至京師厚加宴賜高祖將以
忠為太傅晉公䕶以其不附已難之乃拜總管涇幽靈
雲鹽顯六州諸軍事涇州刺史是嵗大軍又東伐晉公
䕶出洛陽令忠出沃野以應接突厥時軍糧既少諸將
憂之而計無所出忠曰當權以濟事耳乃招誘稽胡諸
首領咸令在坐使王傑盛軍容鳴鼓而至忠陽怪而問
之傑曰大冢宰已平洛陽天子聞銀夏之間生胡擾動
故使傑就公討之又令突厥使者馳至而告曰可汗更
入并州留兵馬十餘萬在長城下故遣問公若有稽胡
不服欲來共公破之坐者皆懼忠慰喻而遣之於是諸
胡相率歸命饋輸填積屬晉公䕶先退忠亦罷兵還鎮
又以政績可稱詔賜錢三十萬布五百疋榖二千斛天
和三年以疾還京髙祖及晉公䕶屢臨視焉尋薨年六
十二贈太保同朔等十三州諸軍事同州刺史本官如
故諡曰桓子堅嗣弟整建德中開府陳留郡公從高祖
平齊殁於并州以整死王事詔其子智積襲其官爵整
弟惠大象末大宗伯竟陵縣公惠弟嵩以忠勲賜爵興
城郡公早卒嵩弟逹亦以忠勲爵周郡公
王雄字胡布頭太原人也父崙以雄著勲追贈柱國
大將軍少傅安康郡公雄儀貎魁梧少有謀略永安末
從賀㧞岳入闗除征西將軍金紫光禄大夫魏孝武西
遷授都督封臨貞縣伯邑五百户大統初進爵為公増
邑二百户拜武衞將軍加驃騎將軍増邑八百户進大
都督尋拜儀同三司増邑三百户遷開府儀同三司加
侍中出為岐州刺史進爵武威郡公進位大將軍行同
州事十七年雄率軍出子午谷圍梁上津魏興明年克
之以其地為東梁州尋而復叛又令雄討之魏恭帝元
年賜姓可頻氏孝閔帝踐阼授少𫝊増邑二千户進位
柱國大將軍武成初進封庸國公邑萬户尋出為涇州
總管諸軍事涇州刺史保定四年從晉公䕶東征雄在
途遇病乃自力而進至邙山與齊將斛律明月接戰雄
馳馬衝之殺三人明月退走雄追之明月左右皆散矢
又盡惟餘一奴一矢在焉雄按矟不及明月者丈餘曰
惜爾不殺但生將爾見天子明月乃射雄中額抱馬退
走至營而薨時年五十八贈使持節太保同華等二十
州諸軍事同州刺史諡曰忠子謙嗣自有傳
史臣曰太祖接喪亂之際乘戰争之餘發迹平凉撫征
闗右于時外虞孔熾内難方殷羽檄交馳戎軒屢駕終
能蕩清逋孽克固鴻基雖禀筭於廟謨實責成於將帥
逹奚武等竝兼資勇畧感㑹風雲或効績中權或立功
方面均分休慼同濟艱難可謂國之爪牙朝之禦侮者
也而武協規太祖得儁小間周瑜赤壁之謀賈詡烏巢
之䇿何能以尚一言興邦斯近之矣
　
　
　
　
　
　
　
　
　
　
　
　
　周書卷十九
　周書卷十九考證
逹奚武傳加散騎常侍進爵為公○北史無進爵為公
　四字
太祖復遣武覘之○覘諸本訛作追今依北史改正
宇文貴傳時隆州人開府李光賜○賜北史作義
開府張遁舉兵應之○遁北史作道
　
　
　
　
　
　
　
　
　
　周書卷十九考證
欽定四庫全書
　周書卷二十
　　唐　令　狐　徳　棻　等　撰
　列傳第十二
　　王盟
　　賀蘭祥
　　尉遲綱
　　叱列伏龜
　　閻慶
王盟字子仵明徳皇后之兄也其先樂浪入六世祖波
前燕太宰祖珍魏黄門侍郎贈并州刺史樂浪公父羆
伏波将軍以良家子鎮武川因家焉魏正光中破六汗
拔陵攻陷諸鎮盟亦為其所擁拔陵破後流寓中山孝
昌初除積射将軍從蕭寳夤西征寳夤僭逆盟遂逃匿
民間以觀其變及爾朱天光入闗盟出從之随賀拔岳
為前鋒擒万俟醜奴平秦隴常先登力戰拜征西将軍
平秦郡守太祖将討侯莫陳悦徴盟赴原州以為留後
大都督鎮髙平悦平除原州刺史魏孝武至長安封魏
昌縣公邑一千戸大統初復加車騎大将軍儀同三司
三年徴拜司空尋轉司徒迎魏文帝悼后於茹茹加侍
中遷太尉魏文帝東征以留後大都督行雍州事節度
闗中諸軍趙青雀之亂盟與開府李虎輔魏太子出頓
渭北事平進爵長樂郡公增邑并前二千戸賜姓拓㧞
氏東魏侵汾川圍玊壁盟以左軍大都督守蒲坂軍還
遷太保九年進位太傅加開府儀同三司盟姿度宏雅
仁而汎愛雖位居師傅禮冠羣后而謙恭自處未嘗以
勢位驕人魏文帝甚尊重之及有疾數幸其第親問所
欲其見禮如此大統十一年薨贈本官諡曰孝定子勵
字醜興性忠果有才幹年十七從太祖入闗及太祖平
秦隴定闗中勵常侍從太祖嘗謂之曰為将坐見成敗
者上也被堅執鋭者次也勵曰意欲兼之太祖大笑尋
拜平東将軍散騎常侍賜爵梁甫縣公大統初為千牛
備身直長領左右出入卧内小心謹肅魏文帝嘗曰王
勵可謂不二心之臣也沙苑之役勵以都督領禁兵從
太祖勵居左翼與帳下數十人用短兵接戰當其前者
死傷甚衆勵亦被傷重遂卒於行間時年二十六太祖
深悼焉贈使持節太尉領尚書令十州諸軍事雍州刺
史追封咸陽郡公諡曰忠武子弼襲爵尚魏安樂公主
官至撫軍将軍大都督通直散騎常侍勵弟懋字小興
盟之征西以懋尚㓜留在山東永安中始入闗與盟相
見遂從征伐大統初賜爵安平縣子授揚烈将軍從盟
迎魏悼后還拜城門校尉魏文帝東征以撫軍将軍兼
太子左率留守俄轉右率歴尚食典御領左右武衛将
軍錄前後功進爵為公增邑千戸遷右衛将軍于時疆
場交兵未申喪紀服齊斬者並墨縗從事及盟薨懋上
表辭位乞終喪制魏文帝不許累遷大都督散騎常侍
使持節車騎大将軍儀同三司驃騎大将軍開府儀同
三司侍中左衛将軍領軍将軍懋性温和小心敬慎宿
衛宫禁十有餘年勤恪當官未嘗有過魏文帝甚嘉之
廢帝二年除南岐州刺史進爵安寧郡公増邑并前二
千戸魏恭帝二年遷大将軍大都督後拜小司宼卒于
官子悦嗣官至大将軍同州刺史改封濟南郡公盟兄
子顯㓜而敏悟沉靜少言初為太祖帳内都督累遷奉
車都尉寜朔将軍車騎大将軍儀同三司燕朔顯蔚四
州諸軍事燕州刺史驃騎大将軍開府儀同三司光祿
卿鳳州刺史賜爵洛邑縣公進位大将軍卒子誼嗣誼
倜儻有大志深為髙祖所親委少歴顯職見重於時位
至柱國平陽郡公宣帝即位進封揚國公拜大司空大
象末襄州總管上柱國
賀蘭祥字盛樂其先與魏俱起有紇伏者為賀蘭莫何
弗因以為氏其後有以良家子鎮武川者遂家焉父初
真少知名為鄉閭所重尚太祖姊建安長公主保定二
年追贈太傅柱國常山郡公祥年十一而孤居喪合禮
長於舅氏特為太祖所愛雖在戎旅常博延儒士教以
書傳太祖初入闗祥與晉公䕶俱在晉陽後乃遣使迎
致之語在䕶傳年十七解褐奉朝請加威烈将軍祥少
有膽氣志在立功尋擢補都督恒在帳下從平侯莫陳
悦又迎魏孝武以前後功封撫夷縣伯邑五百戸仍從
擊潼闗𫉬東魏将薛長孺又攻回洛城拔之還拜左右
直長進爵為公增邑并前一千三百戸大統三年從儀
同于謹攻楊氏壁祥先登克之遷右衛将軍加持節征
虜将軍沙苑之役詔祥留衛京師後以留守功増邑八
百戸尋除鎮西将軍四年魏文帝東伐祥領軍從戰河
橋以功加使持節大都督八年遷車騎大将軍儀同三
司㪚騎常侍九年從太祖與東魏戰於邙山進位驃騎
大将軍開府儀同三司加侍中十四年除都督三荆南
襄南雍平信江随二郢浙十二州諸軍事荆州刺史進
爵博陵郡公先是祥嘗行荆州事雖未朞月頗有惠政
至是重往百姓安之由是漢南流民襁負而至者日有
千數逺近蠻夷莫不欵附祥随機撫納咸得其歡心時
盛夏亢陽祥乃親巡境内觀政得失見有發掘古冡暴
露骸骨者乃謂守令曰此豈仁者之為政耶於是命所
在收葬之即日澍雨是嵗大有年州境先多古墓其俗
好行發掘至是遂息祥雖太祖密戚性甚清素州境南
接襄陽西通岷蜀物産所出多諸珍異時既與梁通好
行李徃來公私贈遺一無所受梁雍州刺史岳陽王蕭
察欽其節儉乃以竹屛風絺綌之屬及以經史贈之祥
難違其意取而付諸所司太祖後聞之並以賜祥尋被
徴還十六年拜大将軍太祖以涇渭溉灌之處渠堰廢
毁乃命祥修造富平堰開渠引水東注於洛功用既畢
民獲其利魏廢帝二年行華州事後改華州為同州仍
以祥為刺史尋拜尚書左僕射六官建授小司馬孝閔
帝踐祚進位柱國遷大司馬時晉公䕶執政祥與䕶中
表少相親愛軍國之事䕶皆與祥叅謀及誅趙貴廢孝
閔帝祥有力焉武成初吐谷渾侵凉州詔祥與宇文貴
總兵討之祥乃遣其軍司檄吐谷渾曰夫二氣既分三
才定位樹之以君本為黔首豈使悖義違道肆於民上
昔魏氏不綱羣方幅裂犲狼横噬龜玊已毁喁喁黔黎
咸墜塗炭我先皇神武應期一匡天下東戡南剪無思
不服天鑑有周世篤英聖遂廓洪基奄荒萬㝢固則神
臯西嶽險則百二猶在卿士師師羣后率職故知三靈
之所睠集四隩之所來蘇也彼國世在西垂作藩於魏
值中原政亂遂阻皇風首䑕两端伺我邉隙先皇含垢
藏疾仍存聘享欲睦之以隣好申之以婚姻彼國苞藏
禍心屢違盟約外結仇讐自貽近患是故徃年致突厥
之師也自爾迄今蜂蠆彌毒入我姑臧俘我河縣芟夷
我菽麥䖍劉我蒼生我皇武以止戈文以懐逺徳覃四
海化溢八荒以彼惡稔禍盈故命龔行九伐武臣猛将
天張雷動皆六郡良家三秦精鋭揮戈擐甲同萃龍沙
柱國博陵公祥貴戚重望乃文乃武受脤廟堂元戎啓
路太傅燕國公于謹英猷不世應變無窮仗旄指麾為
其謀主柱國化政公貴早播威聲竒正兼設直取龍涸
濟自南河突厥與國睦親同恥反道驅引弓之民總穹
廬之衆解鞍成山雲蒸霧合徃嵗王師西伐成都不守
桴鼓南臨江陵底定鑿空萬里闢地千都荒服畏威膜
拜厥角成敗之機較然可見若能轉禍為福深識事宜
君臣相率輿櫬稽顙則爵等顯除永蕃西服如其徘徊
危邦覬延時漏覆宇湮祀良助寒心幸思嘉謀以圖去
就遂與吐谷渾廣定王鍾留王等戰破之因拔其洮陽洪
和二城以其地為洮州撫安西土振旅而還進封凉國
公邑萬户保定四年薨年四十八贈使持節太師同岐
等十二州諸軍事同州刺史諡曰景有七子敬讓璨師
寛知名敬少歴顯職封化隆縣侯後襲封凉國公位至
柱國大将軍華州刺史讓大将軍鄜州刺史河東郡公
璨開府儀同三司宜陽縣公隋文帝與祥有舊開皇初
追贈上柱國
尉遲綱字婆羅蜀國公迥之弟也少孤與兄迥依託舅
氏太祖西討闗隴迥綱與母昌樂大長公主留守晉陽
後方入闗從太祖征伐常陪侍帷幄出入卧内後以迎
魏孝武功拜殿中将軍大統元年授帳内都督從儀同
李虎討曹泥破之又從破竇泰以功封廣宗縣伯邑五
百戸仍從復宏農克河北郡戰沙苑皆有功綱驍果有
膂力善騎射太祖甚寵之委以心膂河橋之戰太祖馬
中流矢因而驚奔綱與李穆等左右力戰衆皆披靡太
祖方得乗馬以前後功増邑八百戸進爵為公仍拜平
逺将軍歩兵校尉八年加通直㪚騎常侍太子武衛率
前将軍轉帥都督東魏圍玉壁綱從太祖救之九年春
太祖復與東魏戰於邙山大軍不利人心離解綱勵将
士盡心翊衛遷大都督十四年拜車騎大将軍儀同三
司加㪚騎常侍増邑三百户俄遷驃騎大将軍開府儀
同三司加侍中進爵昌平郡公十七年出為華州刺史
魏廢帝二年拜大将軍兼領軍将軍及帝有異謀言頗
漏泄太祖以綱職典禁旅使宻為之備俄而廢帝立齊
王仍以綱為中領軍總宿衛綱兄迥率衆伐蜀綱從太
祖送之於城西見一走兎太祖命綱射之誓曰若獲此
兎必當破蜀俄而綱𫉬兔而反太祖喜曰事平之日當
賞汝佳口及克蜀賜綱侍婢二人又常從太祖北狩雲
陽値五鹿俱起綱獲其三每從遊宴太祖以珍異之物
令諸功臣射而取之綱所獲輙多孝閔帝踐阼綱以親
戚掌禁兵除小司馬又與晉公䕶廢帝語在䕶傳世宗
即位進位柱國大将軍武成元年進封吳國公邑萬户
除涇州總管五州十一防諸軍事涇州刺史是嵗大長
公主薨于京師綱去職尋起復本官保定元年拜少傅
俄而授大司空二年出為陜州總管七州十三防諸軍
事陜州刺史四年晉公䕶東討乃配綱甲士留鎮京師
綱以天子在宫必無内慮乃請出外頓於咸陽大軍還
綱復歸鎮天和二年以綱政績可稱賜帛千叚糓六千
斛錢二十萬増邑四百户陳公純等以皇后阿史那氏
自突厥将入塞詔徴綱與大将軍王傑率衆迎衛於境
首三年追論河橋之功封一子縣公邑一千户四年五
月薨于京師時年五十三贈太保十二州諸軍事同州
刺史諡曰武第三子安以嫡嗣大象末位至柱國安兄
運别有𫝊運弟勤少歴顯位大象末青州總管起兵應
伯父迥事在迥𫝊安弟敬尚世宗女河南公主位至儀
同三司
叱列伏龜字摩頭陁代郡西部人也世為部落大人魏
初入附遂世為第一領民酋長至龜容貎瓌偉腰帶十
圍進止詳雅兼有武藝嗣父業復為領民酋長魏正光
五年廣陽王深北征請龜為寜朔将軍委以帳内兵事
尋除善無郡守孝昌三年又除别将從長孫稚西征以
戰功累遷征西将軍金紫光祿大夫後還洛授都督遂
為齊神武所寵任加授大都督沙苑之敗随例來降太
祖以其豪門解縛禮之仍以邵惠公女妻之大統四年
封長樂縣公邑一千户自此常從太祖征討亟有戰功
八年出為北雍州刺史加大都督尋進位車騎大将軍
儀同三司散騎常侍十四年徴拜侍中加驃騎大将軍
開府儀同三司除恒州刺史増邑通前一千四百户十
七年卒子椿嗣椿字千年世宗時拜車騎大将軍儀同
三司尋遷驃騎大将軍開府儀同三司改封永世縣公
邑一千二百户保定二年授幽州刺史天和初除左宫
伯進位大将軍
閻慶字仁慶河南河隂人也曾祖善仕魏歴龍􁑂将軍
雲州鎮将因家於雲州之盛樂郡祖提使持節車騎大
将軍燉煌鎮都大将父進有謀畧勇冠當時正光中拜
龍驤将軍屬衛可孤作亂攻圍盛樂進率衆拒守緜歴
三載晝夜交戰未嘗休息以少擊衆城竟獲全以功拜
盛樂郡守慶㓜聰敏重然諾風儀端肅望之儼然及衛
可孤侵逼盛樂慶随父固守頗有力焉拜别将稍遷輕
車将軍加給事中後以軍功拜歩兵校尉中堅将軍既
而齊神武舉兵入洛魏孝武西遷慶謂所親曰髙歡跋
扈将有簒逆之謀豈可茍安目前受其控制也遂以大
統三年自宜陽歸闕太祖謂慶曰髙歡逆亂宇内分崩
羣盗競興人皆徇已卿遂能盡忠貞之節重君臣之義
背逆歸順捨危就安雖古人所稱何以加也即拜中堅
将軍奉車都尉河橋之役以功拜前将軍太中大夫遷
後将軍封安次縣子邑四百户及邙山之戰先登陷陳
拜撫軍将軍大都督進爵為伯増邑五百户慶善於綏
撫士卒未休未嘗先舍故能盡其死力屢展勲勞累遷
使持節車騎大将軍儀同三司散騎常侍驃騎大将軍
開府儀同三司雲州大中正加侍中賜姓大野氏孝閔
帝踐祚出為河州刺史進爵石保縣公増邑千户州居
河外地接戎夷慶留心撫納頗稱簡惠就拜大将軍進
爵大安郡公邑户如舊入為小司空除雲州刺史轉寜
州刺史慶性寛和不苛察百姓悦之天和六年進位柱
國晉公護母慶之姑也䕶雖擅朝而慶未嘗阿附及䕶
誅髙祖以此重之乃詔慶第十二子毗尚帝女清都公
主慶雖位望隆重婚連帝室常以謙慎自守時人以此
稱之建徳二年抗表致仕優詔許焉慶既衰老恒嬰沉
痼宣帝以其先朝耆舊特異常倫乃詔靜帝至第問疾
賜布帛千叚醫藥所須令有司供給大象二年拜上柱
國隋文帝踐極又令皇太子就第問疾仍供醫藥之費
開皇二年薨時年七十七贈司空荆譙浙湖澧廣蒙七
州諸軍事荆州刺史諡曰成長子常先慶卒次子毗嗣
大象末位至大将軍
史臣曰中陽御歴沛邑多封侯白水配天南陽皆貴戚
是知階縁近屬以取寵榮其來尚矣王盟等始以親黨
升朝終以才能進逹勤宣運始位列周行實參迹於功
臣盖弗由於恩澤也
　
　
　
　
　
　周書卷二十
　周書卷二十考證
王盟𫝊王盟字子仵○子仵北史作子什
子勵○勵北史作勱及後諸勵字同
賀蘭祥𫝊賀蘭祥字盛樂○北史同(臣文淳/)按晉蕩公
　䕶𫝊作盛洛北史亦同樂與洛未知孰是
閻慶傳次子毗嗣○嗣監本訛稚今從北史
　
　
　
　
　
　
　
　
　
　周書卷二十考證
欽定四庫全書
　周書卷二十一
　　唐　令　狐　徳　棻　等　撰
　列傳第十三
　　尉遲迥
　　王謙
　　司馬消難
尉遲迥字薄居羅代人也其先魏之别種號尉遲部因
而姓焉父俟兜性宏裕有鑒識尚太祖姊昌樂大長公
主生迥及綱俟兜病且卒呼二子撫其首曰汝等並有
貴相但恨吾不見爾各宜勉之迥少聰敏美容儀及長
有大志好施愛士稍遷大丞相帳内都督尚魏文帝女
金明公主拜駙馬都尉從太祖復𢎞農破沙苑皆有功
累遷尚書左僕射兼領軍将軍迥通敏有幹能雖任兼
文武頗允時望太祖以此深委仗焉後拜大将軍侯景
之渡江梁元帝時鎮江陵既以内難方殷請修隣好其
弟武陵王紀在蜀稱帝率衆東下将攻之梁元帝大懼
乃移書請救又請伐蜀太祖曰蜀可圖矣取蜀制梁在
兹一舉乃與羣公㑹議諸将多有異同唯迥以為紀既
盡鋭東下蜀必空虚王師臨之必有征無戰太祖深以
為然謂迥曰伐蜀之事一以委汝計将安出迥曰蜀與
中國隔絶百有餘年恃其山川險阻不虞我師之至宜
以精甲鋭騎星夜襲之平路則倍道兼行險途則緩兵
漸進出其不意衝其腹心蜀人既駭官軍之臨速必望
風不守矣於是乃令迥督開府元珍乙弗亞万俟吕陵
始叱奴興綦連宇文昇等六軍甲士一萬二千騎萬疋
伐蜀以魏廢帝二年春自㪚闗由固道出白馬趣晉夀
開平林舊道前軍臨劒閣紀安州刺史樂廣以州先降
紀梁州刺史楊乾運時鎮潼州又降六月迥至潼州大
饗将士引之而西紀益州刺史蕭撝不敢戰遂嬰城自
守進軍圍之初紀至巴郡聞迥來侵遣譙淹囬師為撝
外援迥分遣元珍乙弗亞等以輕騎破之遂降撝前後
戰數十合皆為迥所破撝與紀子宜都王肅及其文武
官屬詣軍門請見迥以禮接之其吏人等各令復業唯
收僮𨽻及儲積以賞将士號令嚴肅軍無私焉詔迥為
大都督益潼等十八州諸軍事益州刺史以平蜀功封
一子為公自劒閣以南得承制封拜及黜陟迥乃明賞
罰布恩威綏輯新邦經畧未附夷夏懐而歸之迥性至
孝色養不怠身雖在外所得四時甘脆必先薦奉然後
敢嘗大長公主年髙多病迥往在京師每朝退參候起
居憂形於容色大長公主每為之和顔進食以寜迥之
心太祖知其至性徴迥入朝以慰其母意遣大鴻臚郊
勞仍賜迥衮冕之服蜀人思之立碑頌徳孝閔踐阼進
位柱國大将軍又以迥有平蜀之功同霍去病冠軍之
義封寜蜀公進蜀公爵邑萬户宣帝即位以迥為大前
疑出為相州總管宣帝崩隋文帝輔政以迥望位夙重
懼為異圖乃令迥子魏安公惇齎詔書以㑹葬徴迥尋
以鄖公韋孝寛代迥為總管迥以隋文帝當權将圖簒
奪遂謀舉兵留惇而不受代隋文帝又使候正破六汗
裒詣迥喻㫖密與總管府長史晉昶等書令為之備迥
聞之殺長史及裒乃集文武士庶登城北樓而令之曰
楊堅以凡庸之才藉后父之勢挾㓜主而令天下威福
自已賞罰無章不臣之迹暴於行路吾居将相與國舅
甥同休共戚義由一體先帝處吾於此本欲寄以安危
今欲與卿等糾合義勇匡國庇人進可以享榮名退可
以終臣節卿等以為何如於是衆咸從命莫不感激乃
自稱大總管承制署置官司于時趙王招已入朝留少
子在國迥又奉以號令迥弟子勤時為青州總管亦從
迥迥所管相衛黎毛洺貝趙冀瀛滄勤所統青膠光莒
諸州皆從之衆數十萬榮州刺史邵國公宇文胄申州刺
史李惠東楚州刺史費也利進東潼州刺史曹孝逹各
據州以應迥迥又北結髙寳寜以通突厥南連陳人許
割江淮之地隋文帝於是徴兵討迥即以韋孝寛為元
帥惇率衆十萬入武徳軍於沁東孝寛等諸軍隔水相
持不進隋文帝又遣髙熲馳驛督戰惇布兵二十里麾
軍小却欲待孝寛軍半度撃之孝寛因其小却鳴鼔齊
進惇大敗孝寛乘勝進至鄴迥與子惇祐等又悉其卒
十三萬陳於城南迥别統萬人皆緑巾錦襖號曰黄龍
兵勤率衆五萬自青州赴迥以三千騎先到迥舊習軍
旅雖老猶被甲臨陣其麾下千兵皆闗中人為之力戰
孝寛等軍失利而却鄴中士女觀者如堵髙熲與李詢
整陣先犯觀者因其擾而乘之迥大敗遂入鄴迥走保
北城孝寛縱兵圍之李詢賀樓子幹以其屬先登迥上
樓射殺數人乃自殺勤惇祐東走并追獲之餘衆月餘
皆斬之迥末年衰耄惑於後妻王氏而諸子多不睦以
開府小御正崔達拏為長史餘委任亦多用齊人達挐
文士無籌畧舉措多失綱紀不能有所匡救迥自起兵
至敗六十八日武徳中迥從孫庫部員外郎耆福上表
請改葬朝議以迥忠於周室有詔許之
王謙字勑萬太保雄之子也性恭謹無他才能以父功
累遷驃騎大将軍開府孝閔踐祚治右小武伯雄從晉
公䕶東討為齊人所斃朝議以謙父殞身行陣特加殊
寵乃授謙柱國大将軍以情禮未終固辭不拜髙祖手
詔奪情襲爵庸公邑萬户後皇太子討吐谷渾力戰有
功是時髙祖東征謙又力戰進上柱國益州總管時謙
令司錄賀若昂奉表詣闕昂還具陳京師事勢謙以世
受國恩将圖匡復遂舉兵署官司所管益潼新始龍卭
青瀘戎寧汶陵遂合楚資眉普十八州及嘉渝臨渠蓬
隆通興武庸十州之人多從之總管長史乙弗䖍益州
刺史逹奚惎勸謙據險觀變隆州刺史阿史那瓌為謙
畫三䇿曰公親率精鋭直指㪚闗蜀人知公有勤王之
節必當各思効命此上策也出兵梁漢以顧天下此中
䇿也坐守劒南發兵自衛此下䇿也謙參用其中下之
䇿梁睿未至大劒謙遣兵鎮始州隋文即以睿為行軍
元帥便發利鳳文秦成諸州兵討之達奚惎乙弗虔等
衆十萬攻利州聞睿至衆潰睿乘其弊縱兵深入惎䖍
密使詣睿請為内應以贖罪謙不知之並令守成都謙
先無籌略承藉父勲遂居重任初謀舉兵咸以地有江
山之險進可以立功退可以自守且任用多非其才及
聞睿兵奄至惶懼乃自率衆迎戰又以惎䖍之子為左
右軍行數十里軍皆叛謙以二十騎奔新都縣令王寳
斬之傳首京師惎䖍以成都降隋文以其首謀斬之阿
史那瓌亦誅
司馬消難字道融河内温人父子如為齊神武佐命位
至尚書令消難幼聰惠微渉經史好自矯飾以求名譽
起家著作郎子如既當朝貴消難亦愛賓客邢子才王
元景魏収陸卬崔贍等皆遊其門尋拜駙馬都尉光祿
卿出為北豫州刺史齊文宣末年昏虐滋甚消難既懼
禍及常有自全之謀曲意撫納頗為百姓所附屬文宣
在并驛召其弟上黨王渙渙懼於屠害遂斬使者東奔
數日間搜捕鄴中鄴中大擾後竟獲於濟州渙之初走
朝士私相謂曰今上黨亡叛似赴成臯若與司馬北豫
州連謀必為國患此言遂達於文宣文宣頗疑之消難
懼密令所親裴藻間行入闗請舉州來附晉公䕶遣逹
奚武楊忠迎之消難遂與武俱入朝授大将軍滎陽公
從髙祖東伐遷大後丞納女為靜帝后尋出為交州總
管隋文帝輔政消難既聞蜀公迥不受代遂欲與迥合
勢亦舉兵應之以開府田廣等為腹心殺總管長史侯
莫陳杲䢵州刺史蔡澤等四十餘人所管䢵随温應士
順沔環岳九州魯山甑山沌陽應城平靖武陽上明須
水八鎮並從之使其子泳質於陳以求援隋文帝命襄
州總管王誼為元帥發荆襄兵以討之八月消難聞誼
軍将至夜率其麾下歸於陳陳宣帝以為都督安趙九
州八鎮車騎将軍司空隋公初楊忠之迎消難結為兄
弟情好甚篤隋文每以叔禮事之及陳平消難至京特
免死配為樂户經二旬放免猶被舊恩特蒙引見尋卒
于家性貪淫輕於去就故世之言反覆者皆引消難云
其妻髙氏齊神武之女在鄴敬重之後入闗便相弃薄
消難之赴卬州留髙及三子在京髙言於隋文曰滎陽
公性多變詐今以新寵自随必不顧妻子願防慮之消
難入陳而髙母子因此獲免
史臣曰尉遲迥地則舅甥職惟台衮沐恩累葉荷睠一
時居形勝之地受藩維之託顛而不扶憂責斯在及主
威云謝鼎業将遷九服移心三靈改卜遂能志存赴蹈
投袂稱兵忠君之勤未宣違天之禍便及校其心翟義
葛誕之儔歟
　
　
　
　
　
　
　
　周書卷二十一
　周書卷二十一考證
尉遲迥𫝊取蜀制梁○梁諸本訛作勝今從北史
於是乃令迥督開府元珍乙弗亞万俟吕陵始叱奴興
　綦連宇文昇等六軍○北史万俟吕陵始作侯吕陵
　始綦連作綦連雄
遣譙淹回師為撝外援○北史作遣前南梁州刺史史
　欣景幽州刺史趙拔扈等為撝外援與此不同
撝與紀子宜都王肅○北史王字下有圓字
東楚州刺史費也利進○北史進下有國字
其麾下千兵○北史無千字疑衍
　
　
　
　
　
　周書卷二十一考證
欽定四庫全書
　周書卷二十二
　　唐　令　狐　徳　棻　等　撰
　列傳第十四
　　周惠逹
　　馮景
　　楊寛(兄穆/)　(儉/)
　　柳慶(子璣帶宏/鷟子  韋)　(兄鷟/)
周惠逹字懐文章武文安人也父信少仕州郡歴樂鄉
平舒平成三縣令皆以亷能稱惠逹幼有志操好讀書
美容貎進退可觀見者莫不重之魏齊王蕭寳夤為瀛
州刺史召惠達及河間馮景同在閤中甚禮之及寳夤
還朝惠逹随入洛陽領軍元义勢傾海内惠逹嘗因寳
夤與义言論义歎重之於座遺惠逹衣物孝昌初魏臨
淮王彧北討以惠逹為府長流參軍及万俟醜奴等搆
亂蕭寳夤西征惠逹復随入闗寳夤後與賊戰不利退
還仍除雍州刺史令惠逹使洛陽未還而寳夤反謀聞
於京師有司以惠逹是其行人将執之乃私馳還至潼
闗遇大使楊侃侃謂惠逹曰蕭氏逆謀已成何為故入
獸口惠逹曰蕭王為左右所誤今往庶其改圖及至寳
夤反形已露不可彌縫遂用惠逹為光祿勲中書舍人
寳夤既敗人悉逃㪚唯惠逹等數人從之寳夤語惠逹
曰人生富貴左右咸言盡節及遭厄難乃知嵗寒也賀
拔岳獲寳夤送洛留惠逹為府祭酒給其衣馬即與參
議岳為闗中大行臺以惠逹為從事中郎嘗使至洛魏
孝武與惠逹語及世難惠逹陳天下事勢述岳有誠節
唯以憂國定亂為事言辭激切帝甚嘉之及還具以白
岳岳曰人生於天受命於君豈有利人榮祿而不憂其
禍難卿之所奏實𫉬吾心自是更被親禮岳每征討恒
命惠逹居守又轉岳府屬岳為侯莫陳悦所害悦得惠
逹欲官之惠逹辭以疾不見許乃遁入漢陽之麥積崖
悦平惠逹歸於太祖即用秦州司馬安輯隴右及太祖
為大都督總管兵起雍復以惠逹為府司馬便委任焉
魏孝武詔太祖尚馮翊長公主以惠逹為長史赴洛陽
奉迎至潼闗遇孝武已西即令惠逹先太祖謂惠逹曰
昔周之東遷晉鄭是依今乘輿播越降臨闗右吾雖猥
當其任而才愧昔人卿宜勠力共成功業以取富貴也
對曰惠逹宦遊有年屬明公一匡之運富貴之事非所
敢望但願明公威徳加於天下惠逹得効其尺寸則志
願畢矣太祖為大将軍大行臺以惠逹為行臺尚書大
将軍府司馬封文安縣子邑三百户太祖出鎮華州留
惠逹知後事于時既承喪亂庻事多闕惠逹營造戎仗
儲積食糧簡閲士馬以濟軍國之務時甚賴焉為安東
将軍拜太子少傅進爵為伯增邑三百户尋除中書令
進爵為公增邑通前九百户加衛大将軍左光祿大夫
四年兼尚書右僕射其年太祖與魏文帝東征惠逹輔
魏太子居守總留臺事惠逹前後辭譲帝手詔答曰西
顧無憂唯公是屬蕭寇之重深所寄懐及邙山失律人
情駭動趙青雀率東人據長安子城反惠逹奉太子出
渭橋北以禦之軍還青雀等伏誅拜吏部尚書久之復
為右僕射自闗右草創禮樂缺然惠逹與禮官損益舊
章至是儀軌稍備魏文帝因朝奏樂顧謂惠逹曰此卿
之功也尋拜儀同三司惠逹雖居顯職性謙退善下人
盡心勤公進拔良士以此人皆敬而附之十年薨子題
嗣隋開皇初以惠逹著績前代追封蕭國公
馮景字長明少與惠逹同志相友延景中梁人寇抄徐
揚景謂蕭寳夤曰今梁寇憑凌朝廷思靖邉之将王若
能先驅効命非唯雪家國之恥亦是保身之長䇿也寳
夤深然之及寳夤為大都督以景為功曹參軍後為右
僕射引景入省領尚書都令史正光中寳夤為闗西大
行臺又假景陵江将軍領大行臺都令史從寳夤征討
寳夤将舉兵反景固諫不從寳夤敗後景還洛朝廷先
聞景有諫言故免之除奉車都尉汝陽王元叔昭為隴
右大行臺啓景為行臺郎中賀拔岳為大都督又以景
為從事中郎太祖平侯莫陳悦除景洛陽郡守尋兼行
臺左丞留守原州魏孝武西遷封髙陽縣伯邑三百户
遷㪚騎常侍行臺尚書加瀛州刺史大統初行涇州事
後以疾卒
揚寛字景仁𢎞農華隂人也祖恩魏鎮逺将軍河間内
史父鈞博學彊識舉秀才拜大理平轉廷尉正累遷歴
洛陽令在中郎将軍華州大中正河南尹廷尉卿安北
将軍七兵尚書北道大行臺恒州刺史懐朔鎮将軍卒
於鎮贈侍中司空公追封臨貞縣伯諡曰恭寛少有大
志毎與諸兒童遊處必擇髙大之物而坐之見者咸異
焉及長頗解屬文尤尚武藝弱冠除奉朝請屬鈞出鎮
恒州請從展効乃改授將軍髙闕戍主時茹茹既亂其
主阿那瓌來奔魏帝遣使納之詔鈞率兵衛送寛亦從
以功拜行臺郎中時北邉賊攻圍鎮城鈞卒城民等推
寛守禦尋而城陷寛乃北走茹茹後討鎮賊破之寛始
得還朝魏廣陽王深與寛素相委昵深犯法得罪寛被
逮捕魏孝荘時為侍中與寛有舊藏之於宅遇赦得免
除宗正丞北海王顥少相器重時為大行臺北征葛榮
欲啓寛為左右丞與參謀議寛辭以孝荘厚恩未報義
不見利而動顥未之許顥妹婿李神軌謂顥曰揚寛義
士也匹夫猶不可奪志况義士乎王今彊之以行亦恐
不為人用顥乃止孝荘踐阼拜通直㪚騎侍郎領河南
尹丞行洛陽令邢杲反寛以都督從太宰上黨王元天
穆討平之就拜通直散騎常侍師未還屬元顥自梁入
洛孝荘出居河内天穆懼計無所出集諸将謀之寛曰
吳人輕跳非王之敵况懸軍深入師老兵疲彊弩之末
何能為也願徑取成臯㑹兵伊洛戮帶定襄於是乎在
此事易同摧朽王何疑焉天穆然之乃引軍趣成臯令
寛與爾朱能為後拒尋以衆議不可乃回赴石濟寛夜
行失道後期諸将咸言寛少與北海周旋今不來矣天
穆答曰揚寛非輕於去就者也其所逗留必有他故吾
當為諸君保明之語訖候騎白寛至天穆撫髀而笑曰
吾固知其必來遽出帳迎之握其手曰是所望也即給
牛三十頭車五乗綿絹一十五車羊五十口與天穆俱
謁孝荘於太行拜㪚騎常侍安東将軍仍為都督從平
河内進圍北中時梁将陳慶之為顥兵守北門天穆駐
馬圍外遣寛至城下説慶之寛先自稱姓名然後與語
備陳利害勸令早降慶之不答久之乃曰賢兄撫軍在
此頗欲相見寛答曰僕兄既力屈凶威迹淪逆黨人臣
之理何煩相見向所以先申姓名者豈不知兄在彼乎
直以信不見疑忠為令徳耳僕之昆季幸不待言但當
議良圖自求多福天穆聞之謂左右曰揚寛大異人何
至不惜形便如此自是彌敬重之孝荘反正拜中軍将
軍太府卿華州大中正封澄城縣伯邑三百户爾朱榮
被誅其從弟世隆等擁部曲燒城門出據河橋還逼京
師進寛鎮北将軍使持節大都督随機扞禦世隆謂寛
曰豈忘太宰相知之深也寛答曰太宰見愛以禮人臣
之交耳今日之事事君常節世隆北走寛追至河内俄
而爾朱兆陷洛陽囚執孝荘帝寛還洛不可遂自成臯
奔梁至建業聞孝荘帝弑崩寛發哀盡禮梁武義之待
之甚厚尋而禮送還朝至下邳爾朱仲逺啓復寛官爵
留為大行臺吏部尚書孝武初改授㪚騎常侍驃騎将
軍給事黄門侍郎監内典書事時夏州戍兵數千人據
兗州反詔寛兼侍中節度諸軍討平之中尉綦擕與寛
有宿憾誣以他罪劾之孝武謂侍臣等曰揚寛清直朕
極知其無罪但不能杜法官之奏耳事下廷尉尋得申
釋又除黄門侍郎兼武衛将軍孝武與齊神武有隙遂
召募騎勇廣増宿衛以寛為閤内大都督專總禁旅從
孝武入闗兼吏部尚書錄從駕勲進爵華山郡公邑一
千二百户大統初遷車騎大将軍太子太傅儀同三司
三年使茹茹迎魏文悼后還拜侍中都督涇州諸軍事
涇州刺史五年除驃騎大将軍開府儀同三司都督東
雍州諸軍事東雍州刺史即本州也十年轉河州刺史
十六年兼大丞相府司馬朝議欲經畧漢川而梁宜豐
侯蕭循固守南鄭十七年寛從大将軍逹奚武討之梁
武陵王蕭紀遣將楊乾運率兵萬餘人救循武令寛督
開府王傑賀蘭願徳等邀撃之軍至白馬與乾運合戰
破之俘斬數千人軍還除南豳州刺史魏廢帝初入為
尚書左僕射将作大監坐事免魏恭帝二年除廷尉卿
世宗初拜大将軍増邑一千二百户從賀蘭祥討吐谷
渾破之别封宜陽縣公邑一千户除小冡宰轉御正中
大夫武成二年詔寛與麟趾學士參定經籍寛性通敏
有器識頻牧數州號為清簡歴居臺閤有當官之譽然
與栁慶不協欲按成其罪時論頗以此譏之保定元年
除總管梁興等十九州諸軍事梁州刺史其年薨於州
贈華陜虞上潞五州刺史諡曰元子紀嗣大象末官至
上儀同大將軍虞部下大夫寛二兄穆儉穆字紹叔魏
永安中除華州别駕孝武末寛請以澄城縣伯讓穆詔
許之仍拜中軍将軍金紫光祿大夫除車騎将軍都督
并州諸軍事并州刺史卒於家贈驃騎大将軍開府儀
同三司華州刺史儉字景則偉容儀有才行魏正始中
起家侍御史加奉朝請遷員外㪚騎侍郎孝昌中除鎮
逺将軍頓邱太守未及述職元顥啓請随軍建義初兼
給事黄門侍郎左将軍太府少卿元顥入洛授撫軍将
軍孝荘反正廢於家尋拜㪚騎常侍都督潁州諸軍事
潁州刺史建明中加征南将軍金紫光祿大夫孝武初
除衛将軍北雍州刺史政尚寛恵夷夏安之孝武西遷
除侍中驃騎将軍大統初以本官行東秦州事加使持
節當州大都督從破齊神武於沙苑封夏陽縣侯邑八
百户七年領大丞相府諮議參軍出為都督東雍華二
州諸軍事驃騎大将軍開府儀同三司華州刺史八年
卒於家贈本官諡曰靜
柳慶字更興解人也五世祖恭仕後趙為河東郡守後
以秦趙喪亂乃率民南徙居於汝潁之間故世仕江表
祖縃宋同州别駕宋安郡守父僧習齊奉朝請魏景明
中與豫州刺史裴叔業據州歸魏歴北地潁川二郡守
揚州大中正慶㓜聰敏有器量博渉羣書不治章句好
飲酒閑於占對年十三因曝書僧習謂慶曰汝雖聰敏
吾未經特試乃令慶於雜賦集中取賦一篇千有餘言
慶立讀三徧便即誦之無所遺漏時僧習為潁川郡地
接都畿民多豪右将選鄉官皆依倚貴勢競來請託選
用未定僧習謂諸子曰權貴請託吾並不用其使欲還
皆須有答汝等各以意為吾作書也慶乃具書草云下
官受委大邦選吏之日有能者進不肖者退此乃朝廷
恒典僧習讀書歎曰此兒有意氣丈夫理當如是即依
慶所草以報起家奉朝請慶出後第四叔及遭父憂議
者不許為服重慶泣而言曰禮者盖縁人情若於出後
之家更有苴斬之服可奪此從彼今四叔薨背已久情
事不追豈容奪禮乖違天性時論不能抑遂以苫凷終
喪既葬乃與諸兄負土成墳服闋除中堅将軍魏孝武
将西還除慶㪚騎侍郎馳𫝊入闗慶至髙平見太祖共
論時事太祖即請奉迎輿駕仍命慶先還復命時賀拔
勝在荆州帝屏左右謂慶曰髙歡已屯河北闗中兵既
未至朕欲徃荆州卿意何如慶對曰闗中金城千里天
下之彊國也宇文泰忠誠奮發朝廷之良臣也以陛下
之聖明仗宇文泰之力用進可以東向而制羣雄退可
以閉闗而固天府此萬全之計也荆州地非要害衆又
寡弱外迫梁寇内拒歡黨斯乃危亡是懼寧足以固鴻
基以臣斷之未見其可帝深納之及帝西遷慶以母老
不從獨孤信之鎮洛陽乃得入闗除相府東閤祭酒領
記室轉户曹參軍八年遷大行臺郎中領北華州長史
十年除尚書都兵郎中如故并領記室時北雍州獻白
鹿羣臣欲草表陳賀尚書蘓綽謂慶曰近代以來文章
華靡逮於江左彌復輕薄洛陽後進祖述不已相公柄
民軌物君職典文房宜製此表以革前弊慶操筆立成
辭兼文質綽讀而笑曰枳橘猶自可移况才子也尋以
本官兼雍州别駕廣陵王元欣魏之懿親其甥孟氏屢
為匈横或有告其盗牛慶捕推得實趣令就禁孟氏殊
無懼容乃謂慶曰今若加以桎梏後復何以脱之欣亦
遣使辨其無罪孟氏由此益驕慶於是大集僚吏盛言
孟氏依倚權戚侵虐之状言畢便令笞殺之此後貴戚
歛手不敢侵暴有賈人持金二十斤詣京師交易寄人
停止每欲出行常自執管鑰無何緘閉不異而失之謂
主人所竊郡縣訊問主人遂自誣服慶聞而歎之乃召
問賈人曰卿鑰恒置何處對曰恒自帶之慶曰頗與人
同宿乎曰無與人同飲乎曰日者曾與一沙門再度酣
宴醉而晝寝慶曰主人特以痛自誣非盗也彼沙門乃
真盗耳即遣吏逮捕沙門乃懐金逃匿後捕得盡獲所
失之金十二年改三十六曹為十二部詔以慶為計部
郎中别駕如故有胡家被刼郡縣按察莫知賊所隣近
被囚繫者甚多慶以賊徒既衆似是烏合既非舊交必
相疑阻可以詐求之乃作匿名書多牓官門曰我等共
刼胡家徒侣混雜終恐泄露今欲首懼不免誅若聼先
首免罪便欲來告慶乃復施免罪之牓居二日廣陽王
欣家奴靣縛自告牓下因此推窮盡獲黨與慶之守正
明察皆此類也每歎曰昔于公斷獄無私闢髙門可以
待封儻斯言有驗吾其庶幾乎十三年封清河縣男邑
二百户兼尚書右丞攝計部十四年正右丞太祖嘗怒
安定國臣王茂將殺之而非其罪朝臣咸知而莫敢諌
慶乃進曰王茂無罪奈何殺之太祖愈怒聲色甚厲謂
慶曰王茂當死卿若明其無罪亦須坐之乃執慶於前
慶辭氣不撓抗聲曰竊聞君有不逹者為不明臣有不
爭者為不忠慶謹竭愚誠實不敢愛死但懼公為不明
之君耳願深察之太祖乃悟而赦茂已不及矣太祖黙
然明日謂慶曰吾不用卿言遂令王茂冤死可賜茂家
錢帛以旌吾過尋進爵為子増邑三百户十五年加平
南将軍十六年太祖東討以慶為大行臺右丞加撫軍
將軍還轉尚書右丞加通直㪚騎常侍魏廢帝初除民
部尚書慶威儀端肅樞機明辨太祖每發號令常使慶
宣之天性抗直無所回避太祖亦以此深委仗焉二年
授車騎大将軍儀同三司魏恭帝初進位驃騎大将軍
開府儀同三司尚書右僕射轉左僕射領著作六官建
拜司會中大夫孝閔帝踐祚賜姓宇文氏進爵平齊縣
公増邑通前一千五百户晉公䕶初攝政欲引為腹心
慶辭之頗忤旨又與楊寛有隙及寛參知政事慶遂見
踈忌出為萬州刺史世宗尋悟留為雍州别駕領京兆
尹武成二年除宜州刺史慶自為郎迄於司㑹府庫倉
儲並其職也及在宜州寛為小冡宰乃囚慶故吏求其
罪失按驗積六十餘日吏或有死於獄者終無所言唯
得剰錦數匹時人服其亷慎保定三年又入為司㑹先
是慶兄檜為魏興郡守為賊黄寳所害檜子三人皆幼
弱慶撫養甚篤後寳率衆歸朝朝廷待以優禮居數年
檜次子雄亮白日手刃寳於長安城中晉公護聞而大
怒執慶及諸子姪皆囚之譲慶曰國家憲綱皆君等所
為雖有私怨寜得擅殺人也對曰慶聞父母之讐不同
天兄弟之讐不同國明公以孝治天下何乃責於此乎
䕶愈怒慶辭色無所屈卒以此免天和元年十二月薨
時年五十贈鄜綏丹三州刺史諡曰景子機嗣
機字匡時少有令譽風儀辭令為當世所推歴小納言
開府儀同三司司宗中大夫大象中御正上大夫華州
刺史機弟𢎞字匡道少聰頴亦善草𨽻博渉群書辭彩
雅贍與𢎞農楊素為莫逆之交解巾中外府記室參軍
建徳初除内史上士厯小宫尹御正上士陳遣王偃民
來聘髙祖令𢎞勞之偃民謂𢎞曰來日至於藍田正逢
滋水暴長所齎國信溺而從流今所進者假之從吏請
勒下流人見為追尋此物也𢎞曰昔淳于之獻空籠前
史稱以為美足下假物而進詎是陳君之命乎偃民慙
不能對髙祖聞而嘉之盡以偃民所進之物賜𢎞乃令
報聘占對詳敏見稱於時使還拜内史都上士遷御正
下大夫尋卒於官時年三十一髙祖甚惜之贈晉州刺
史楊素誄之曰山陽王弼風流長逝潁川荀粲零落無
時修竹夾池永絶梁園之賦長楊映沼無復洛川之文
其為士友所痛惜如此有文集行於世慶三兄鷟虯檜
虯檜並自有𫝊鷟好學善屬文魏臨淮王記室參軍事
早卒子帶韋字孝孫深沉有度量少好學身長八尺三
寸美風儀善占對韓賢素為洛州刺史召為主簿後與
諸父歸朝太祖辟為參軍時侯景作亂江右太祖令帶
韋使江郢二州與梁邵陵南平二王通好行至安州值
假寳等反帶韋乃矯為太祖書以撫定之並即降伏既
至郢見邵陵具申太祖意邵陵即時随帶韋報命以奉
使稱旨授轉輔國将軍中散大夫十七年太祖遣大将
軍逹奚武經畧漢川以帶韋為治行臺左丞從軍南討
時梁宜豊侯蕭循守南鄭武攻之未拔乃令帶韋入城
説循曰足下所固者險所恃者援所守者民今王師深
入棧道長驅漢川此則所憑之險不足固也武興陷沒
於前白馬破亡於後自餘川谷酋豪路阻而不敢進此
則所望之援不可恃也夫顧親戚懼誅夷貪榮慕利此
生人常也今大兵總至長圍四合戮逃亡以勸安居賞
先降以招後服人人懐轉禍之計家家圖安堵之謀此
則所部之民不可守也且足下本朝喪亂社稷無主盡
忠将何所託死節不足成名竊為足下不取也僕聞賢
者相時而動智者因變立功當今為足下計者莫若肉
袒軍門歸命下吏免生民於塗炭全髮膚於孝道必當
紆青拖紫裂土分珪名重當時業光後嗣豈若進退無
據身名俱滅者哉循然之後乃降魏廢帝元年出為解
縣令二年加授驃騎将軍左光祿大夫明年轉汾隂令
𤼵摘姧伏百姓畏而懐之世宗初入為地官上士武成
元年授帥都督治御伯下大夫遷武藏下大夫保定三
年授大都督四年加儀同三司中外府掾天和六年封
康城縣男邑五百户轉職方中大夫三年授兵部中大
夫雖頻徙職仍領武藏尋丁母憂起為職方中大夫五
年轉武藏中大夫俄遷驃騎大将軍開府儀同三司凡
居劇職十有餘年處斷無滯官曹清肅時譙王儉為益
州總管漢王贊為益州刺史髙祖乃以帶韋為益州總
管府長史領益州别駕輔弼二王總知軍民事建徳中
大軍東討徴帶韋為前軍總管齊王憲府長史齊平以
功授上開府儀同大将軍進爵為公増邑一千户陳王
純出并州以帶韋為并州司㑹并州總管府長史六年
卒於位時年五十五諡曰愷子祚嗣少有名譽大象末
宣納上士
史臣曰周恵達見禮於寳夤揚寛荷恩於晉泰既而蕭
氏𫉬罪荘帝出居遂能契闊寇戎不以興王革慮﨑嶇
危難不以夷險易心斯固篤終之士栁慶束帶立朝懐
匪躬之節蒞官從政著清白之美並遭逢興運各展志
能譽重搢紳望隆端揆非虗云也然慶畏避權寵違忤
宰臣雖取詘於一時實獲申於千載矣
　
　
　
　周書卷二十二
　周書卷二十二考證
揚寛𫝊子紀嗣○北史作子文紀嗣
穆字紹叔○穆與儉係寛之兄自此以下至華州刺史
　句當另自成𫝊
柳慶𫝊今欲首懼不免誅○首字下脫一伏字
　
　
　
　
　
　
　
　
　
　
　周書卷二十二考證
欽定四庫全書
　周書卷二十三
　　唐　令　狐　徳　棻　等　撰
　列傳第十五
　　蘇綽(弟椿/)
蘇綽字令綽武功人魏侍中則之九世孫也累世二千
石父協武功郡守綽少好學博覽羣書尤善筭術從兄
讓為汾州刺史太祖餞於東都門外臨别謂讓曰卿家
子弟之中誰可任用者讓因薦綽太祖乃召為行臺郎
中在官嵗餘太祖未深知之然諸曹疑事皆詢於綽而
後定所行公文綽又為之條式臺中咸稱其能後太祖
與僕射周惠達論事惠達不能對請出外議之乃召綽
告以其事綽即為量定惠達入呈太祖稱善謂惠達曰
誰與卿為此議者惠達以綽對因稱其有王佐之才太
祖曰吾亦聞之久矣尋除著作佐郎屬太祖與公卿徃
昆眀池觀漁行至城西漢故倉地顧問左右莫有知者
或曰蘇綽博物多通請問之太祖乃召綽具以状對太
祖大悦因問天地造化之始歴代興亡之迹綽既有口
辯應對如流太祖益喜乃與綽並馬徐行至池竟不設
網罟而還遂留綽至夜問以治道太祖臥而聼之綽於
是指陳帝王之道兼述申韓之要太祖乃起整衣危坐
不覺膝之前席語遂逹曙不厭詰朝謂周惠達曰蘇綽
真竒士也吾方任之以政即拜大行臺左丞參典機密
自是寵遇日隆綽始制文案程式朱出墨入及計帳戸
籍之法大綂三年齊神武三道入宼諸將咸欲分兵禦
之獨綽意與太祖同遂併力拒竇泰擒之於潼闗四年
加衛將軍右光禄大夫封羙陽縣子邑三百戸加通直
散騎常侍進爵為伯增邑二百戸十年授大行臺度支
尚書領著作兼司農卿太祖方欲革易時政務𢎞彊國
富民之道故綽得盡其智能贊成其事減官員置二長
并置屯田以資軍國又為六條詔書奏施行之其一先
治心曰凡今之方伯守令皆受命天朝出臨下國論其
尊貴並古之諸侯也是以前世帝王每稱共治天下者
唯良宰守耳明知百僚卿尹雖各有所司然其治民之
本莫若宰守之最重也凡治民之體先當治心心者一
身之主百行之本心不清浄則思慮妄生思慮妄生則
見理不明見理不明則是非謬亂是非謬亂則一身不
能自治安能治民也是以治民之要在清心而已夫所
謂清心者非不貪貨財之謂也乃欲使心氣清和志意
端静心和志静則邪僻之慮無因而作邪僻不作則凡
所思念無不皆得至公之理率至公之理以臨其民則
彼下民孰不從化是以稱治民之本先在治心其次又
在治身凡人君之身者乃百姓之表一國之的也表不
正不可求直影的不明不可責射中今君身不能自治
而望治百姓是猶曲表而求直影也君行不能自修而
欲百姓脩行者是猶無的而責射中也故為人君者必
心如清水形如白玉躬行仁義躬行孝悌躬行忠信躬
行禮讓躬行亷平躬行儉約然後繼之以無倦加之以
明察行此八者以訓其民是以其人畏而愛之則而象
之不待家教日見而自興行矣其二敦教化曰天地之
性唯人為貴明其有中和之心仁恕之行異於木石不
同禽獸故貴之耳然性無常守随化而遷化於敦樸者
則質直化於澆偽者則浮薄浮薄者則衰獘之風質直
者則淳和之俗衰獘則禍亂交興淳和則天下自治治
亂興亡無不皆由所化也然世道彫䘮已數百年大亂
滋甚且二十嵗民不見徳唯兵革是聞上無教化惟刑
罰是用而中興始爾大難未平加之以師旅因之以饑
饉凡百草創率多權宜致使禮讓弗興風俗未改比年
稍登稔徭賦差輕衣食不切則教化可脩矣凡諸牧守
令長宜洗心革意上承朝㫖下宣教化矣夫化者貴能
扇之以淳風浸之以太和被之以道徳示之以朴素使
百姓亹亹日遷於善邪偽之心嗜慾之性潛以消化而
不知其所以然此之謂化也然後教之以孝悌使民慈
愛教之以仁順使民和睦教之以禮義使民敬讓慈愛
則不遺其親和睦則無怨於人敬讓則不競於物三者
既備則王道成矣此之謂教也先王之所以移風易俗
還淳反素垂拱而治天下以至太平者莫不由此此之
謂要道也其三盡地利曰人生天地之間以衣食為命
食不足則饑衣不足則寒饑寒切體而欲使民興行禮
讓者此猶逆坂走丸勢不可得也是以古之聖王知其
若此故先足其衣食然後教化隨之夫衣食所以足者
在於地利盡地利所以盡者由於勸課有方主此教者
在乎牧守令長而已民者冥也智不自周必待勸教然
後盡其力諸州郡縣每至嵗首必戒敕部民無問少長
但能操持農器者皆令就田墾發以時勿失其所及布
種既訖嘉苗須理麥秋在野蠶停於室若此之時皆宜
少長悉力男女併功若援溺救火宼盗之將至然後可
使農夫不廢其業蠶婦得就其功若有遊手怠惰早歸
晚出好逸惡勞不勤事業者則正長牒名郡縣守令随
事加罰罪一勸百此則明宰之教也夫百畝之田必春
耕之夏種之秋收之然後冬食之此三時者農之要也
若失其一時則榖不可得而食故先王之戒曰一夫不
耕天下必有受其饑者一婦不織天下必有受其寒者
若此三時不務省事而令民廢農者是則絶民之命驅
以就死然單劣之戸及無牛之家勸令有無相通使得
兼濟三農之隙及隂雨之暇又當教民種桑植果藝其
菜蔬脩其園圃畜育雞豚以備生生之資以供養生之
具夫為政不欲過碎碎則民煩勸課亦不容太簡簡則
民怠善為政者必消息時宜而適煩簡之中故詩曰不
剛不柔布政優優百禄是求如不能爾則必陷於刑辟
矣其四擢賢良曰天生蒸民不能自治故必立君以治
之人君不能獨治故必置臣以佐之上至帝王下及郡
國置臣得賢則治失賢則亂此乃自然之理百王不能
易也今刺史守令悉有僚吏皆佐治之人也刺史府官
則命於天朝其州吏以下並牧守自置自昔以來州郡
大吏但取門資多不擇賢良末曹小吏唯試刀筆並不
問志行夫門資者乃先世之爵禄無妨子孫之愚瞽刀
筆者乃身外之末材不廢性行之澆偽若門資之中而
得賢良是則策騏驥而取千里也若門資之中而得愚
瞽是則土牛木馬形似而用非不可以渉道也若刀筆
之中而得志行是則金相玉質内外俱羙實為人寳也
若刀筆之中而得澆偽是則餙畫朽木悦目一時不可
以充榱椽之用也今之𨕖舉者當不限資蔭唯在得人
茍得其人自可起厮養而為卿相伊尹傅説是也而况
州郡之職乎苟非其人則丹朱商均雖帝王之𦙍不能
守百里之封而況於公卿之胄乎由此而言觀人之道
可見矣凡所求材藝者為其可以治民若有材藝而以
正直為本者必以其材而為治也若有材藝而以姦偽
為本者將由其官而為亂也何治之可得乎是故將求
材藝必先擇志行其志行善者則舉之其志行不善者
則去之而今擇人者多云邦國無賢莫知所舉此乃未
之思也非適理之論所以然者古人有言明主聿興不
降佐於昊天大人基命不擢才於后土常引一世之人
治一世之務故殷周不待稷契之臣魏晉無假蕭曹之
佐仲尼曰十室之邑必有忠信如丘者焉豈有萬家之
都而云無士但求之不勤擇之不審或用之不得其所
任之不盡其材故云無耳古人云千人之秀曰英萬人
之英曰􁎠今之智效一官行聞一邦者豈非近英􁎠之
士也但能勤而審察去虗取實各得州郡之最而用之
則民無多少皆足治矣孰云無賢夫良玉未剖與瓦石
相類名驥未馳與駑馬相雜及其剖而瑩之馳而試之
玉石駑驥然後始分彼賢士之未用也混於凡品竟何
以異要任之以事業責之以成務方與彼庸流較然不
同昔呂望之屠釣百里奚之飯牛寗生之扣角管夷吾
之三敗當此之時悠悠之徒豈謂其賢及升王朝登覇
國積數十年功成事立始識其竒士也於是後世稱之
不容於口彼瓌偉之材不世之傑尚不能以未遇之時
自異於凡品況降此者哉若必待太公而後用是千載
無太公必待夷吾而後任是百世無夷吾所以然者士
必從㣲而至著功必積小以至大豈有未任而已成不
用而先達也若識此理則賢可求士可擇得賢而任之
得士而使之則天下之治何向而不可成也然善官人
者必先省其官官省則善人易充善人易充則事無不
理官煩則必雜不善之人雜不善之人則政必有得失
故語曰官省則事省事省則民清官煩則事煩事煩則
民濁清濁之由在於官之煩省案今吏員其數不少昔
民殷事廣尚能克濟況今戸口減耗依員而置猶以為
少如聞在下州郡尚有兼假擾亂細民甚為無理諸如
此輩悉宜罷黜無得習常非直州郡之官宜須善人爰
至黨族閭里正長之職皆當審擇各得一鄉之選以相
監綂夫正長者治民之基基不傾者上必安凡求賢之
路自非一途然所以得之審者必由任而試之考而察
之起於居家至於鄉黨訪其所以觀其所由則人道明
矣賢與不肖别矣率此以求則庶無愆悔矣其五䘏獄
訟曰人受隂陽之氣以生有情有性性則為善情則為
惡善惡既分而賞罰隨焉賞罰得中則惡止而善勸賞
罰不中則民無所措手足民無所措手足則怨叛之心
生是以先王重之特加戒慎夫戒慎者欲使治獄之官
精心悉意推究事源先之以五聼參之以證驗妙覩情
狀窮鑒隐伏使姦無所容罪人必得然後隨事加刑輕
重皆當赦過矜愚得情勿喜又能消息情理斟酌禮律
無不曲盡人心逺明大教使獲罪者如歸此則善之上
也然宰守非一不可人人皆有通識推理求情時或難
盡唯當率至公之心去阿枉之志務求曲直念盡平當
聼察之理必窮所見然後栲訊以法不苛不暴有疑則
從輕未審不妄罰隨事斷理獄無停滯此亦其次若乃
不仁恕而肆其殘暴同民木石專任捶楚巧詐者雖事
彰而獲免辭弱者乃無罪而𬒳罰有如此者斯則下矣
非共治所寄今之宰守當勤於中科而慕其上善如在
下條則刑所不赦又當深思逺大念存徳教先王之制
曰與殺無辜寕赦有罪與其害善寕其利淫明必不得
中寕濫捨有罪不謬害善人也今之從政者則不然深
文巧劾寕致善人於法不免有罪於刑所以然者皆非
好殺人也但云為吏寕酷可免後患此則情存自便不
念至公奉法如此皆姦人也夫人者天地之貴物一死
不可復生然楚毒之下以痛自誣不𬒳申理遂陷刑戮
者將恐徃徃而有是以自古以來設五聼三宥之法著
明慎庶獄之典此皆愛民甚也凡伐木殺草田獵不順
尚違時令而虧帝道況刑罰不中濫害善人寕不傷天
心犯和氣也天心傷和氣損而欲隂陽調適四時順序
萬物阜安蒼生悦樂者不可得也故語曰一夫吁嗟王
道為之傾覆正謂此也凡百宰守可無愼乎若有深姦
巨猾傷化敗俗悖亂人倫不忠不孝故為背道者殺一
利百以清王化重刑可也識此二途則刑政盡矣其六
均賦役曰聖人之大寳曰位何以守位曰仁何以聚人
曰財明先王必以財聚人以仁守位國而無財位不可
守是故三五以來皆有征税之法雖輕重不同而濟用
一也今逆冦未平軍用資廣雖未遑減省以䘏民瘼然
令平均使下無匱夫平均者不捨豪彊而徴貧弱不縱
姦巧而困愚拙此之謂均也故聖人曰盖均無貧然財
貨之生其功不易織絍紡績起於有漸非旬日之間所
可造次必須勸課使預營理絹鄉先事織絍麻土早修
紡績先時而備至時而輸故王賦獲供下民無困如其
不預勸戒臨時廹切復恐稽緩以為已過捶扑交至取
辦目前富商大賈縁兹射利有者從之貴買無者與之
舉息輸税之民於是獘矣租税之時雖有大式至於斟
酌貧富差次先後皆事起於正長而繫之於守令若斟
酌得所則政和而民悦若檢理無方則吏姦而民怨又
差𤼵徭役多不存意致令貧弱者或重徭而逺戍富彊
者或輕使而近防守令用懐如此不存䘏民之心皆王
政之罪人也太祖甚重之常置諸座右又令百司習誦
之其牧守令長非通六條及計帳者不得居官自有晉
之季文章競為浮華遂成風俗太祖欲革其獘因魏帝
祭廟羣臣畢至乃命綽為大誥奏行之其詞曰惟中興
十有一年仲夏庶邦百辟咸㑹於王庭柱國泰洎郡公
列將罔不來朝時廼大稽百憲敷于庶邦用綏我王度
皇帝曰昔堯命羲和允釐百工舜命九官庶績咸熙武
丁命説克號髙宗時惟休哉朕其欽若格爾有位胥暨
我太祖之庭朕將丕命女以厥官六月丁巳皇帝朝格
於太廟凡厥具僚罔不在位皇帝若曰咨我元輔羣公
列將百辟卿士庶尹御事朕惟寅敷祖宗之靈命稽于
先王之典訓以大誥于爾在位昔我太祖神皇肇膺明
命以創我皇基烈祖景宗廓開四表底定武功暨乎文
祖誕敷文徳龔惟武考不霣其舊自時厥後陵夷之獘
用興大難于彼東土則我黎人咸墜塗炭惟台一人纉
戎下武夙夜祗畏若渉大川罔識攸濟是用稽於帝典
揆於王廷拯我民瘼惟彼哲王示我􁂜訓曰天生蒸民
罔克自乂上帝降鑒叡聖植元后以乂之惟時元后弗
克獨乂博求明徳命百辟羣吏以佐之肆天之命辟辟
之命官惟以䘏民弗惟逸豫辟惟元首庶黎惟趾股肱
惟弼上下一體各勤攸司兹用克臻於皇極故其彛訓
曰后克艱厥后臣克艱厥臣政廼乂今台一人膺天之
嘏既陟元后股肱百辟又服我國家之命罔不咸守厥
職嗟夫后弗艱厥后臣弗艱厥臣於政何弗斁嗚呼艱
哉凡爾在位其敬聼命皇帝若曰柱國唯四海之不造
載繇二紀天未絶我太祖列祖之命用錫我以元輔國
家將墜公惟棟梁皇之弗極公作相百揆諐度公惟大
錄公其允文允武克明克乂廸七徳敷九功龕暴除亂
下綏我蒼生旁施於九土若伊之在商周之有呂説之
相丁用保我無疆之祚皇帝若曰羣公太宰太尉司徒
司空惟公作朕鼎足以弼乎朕躬宰惟天官克諧六職
尉惟司武武在止戈徒惟司衆敬敷五教空惟司土利
用厚生惟時三事若三階之在天惟兹四輔若四時之
成嵗天工人其代諸皇帝若曰列將汝惟鷹揚作朕爪
牙宼賊姦宄蠻夷猾夏汝徂征綏之以惠董之以威刑
期於無刑萬邦咸寕俾八表之内莫違朕命時汝功皇
帝若曰庶邦列辟汝惟守土作民父母民惟不勝其饑
故先王重農不勝其寒故先王貴女功民之不率於孝
慈則骨肉之恩薄弗惇於禮讓則争奪之萌生惟兹六
物寔為教本嗚呼為土在寛寛則民怠齊之以禮不剛
不柔稽極於道皇帝若曰卿士庶尹凡百御事王省惟
嵗卿士惟月庶尹惟日御事惟時嵗月日時罔易其度
百憲咸貞庶績其凝嗚呼惟若王官陶均萬國若天之
有斗斟元氣酌隂陽弗失其和蒼生永賴悖其序萬物
以傷時惟艱哉皇帝若曰惟天地之道一隂一陽禮俗
之變一文一質爰自三五以迄於兹匪惟相革惟其救
獘匪惟相襲惟其可久惟我有魏承乎周之末流接秦
漢遺獘襲魏晉之華誕五代澆風因而未革將以穆俗
興化庸可暨乎嗟我公輔庶僚列侯朕惟否徳其一心
力祗慎厥艱克遵前王之丕顯休烈弗敢怠荒咨爾在
位亦協乎朕心惇徳允元惟厥難是務克捐厥華即厥
實背厥偽崇厥誠勿􁁉勿忘一乎三代之彛典歸於道
徳仁義用保我祖宗之丕命荷天之休克綏我萬方永
康我黎庶戒之哉戒之哉朕言不再柱國泰洎庶僚百
辟拜手稽首曰亶聰明作元后元后作民父母惟三五
之王率繇此道用臻於刑措自時厥後歴千載而未聞
惟帝念功將反叔世逖致於雍庸錫降丕命于我羣臣
博哉王言非言之難行之實難罔不有初鮮克有終啇
書曰終始惟一徳廼日新惟帝敬厥始慎厥終以躋日
新之徳則我羣臣敢不夙夜對揚休哉惟兹大誼未光
於四表以邁種徳俾九域幽遐咸昭奉元后之明訓率
遷於道永膺無疆之休帝曰欽哉自是之後文筆皆依
此體綽性儉素不治産業家無餘財以海内未平常以
天下為己任博求賢俊共𢎞治道凡所薦達皆至大官
太祖亦推心委任而無間言太祖或出遊常預署空紙
以授綽若湏有處分則隨事施行及還啟之而已綽嘗
謂治國之道當愛民如慈父訓民如嚴師每與公卿議
論自晝達夜事無巨細若指諸掌積思勞倦遂成氣疾
十二年卒於位時年四十九太祖痛惜之哀動左右及
將葬乃謂公卿等曰蘇尚書平生謙退敦尚儉約吾欲
全其素志便恐悠悠之徒有所未達如其厚加贈諡又
乖宿昔相知之道進退惟谷孤有疑焉尚書令史麻瑤
越次而進曰昔晏子齊之賢大夫一狐裘三十年及其
死也遺車一乗齊侯不奪其志綽既操履清白謙挹自
居愚謂宜從儉約以彰其羙太祖稱善因薦瑤於朝廷
及綽歸葬武功唯載以布車一乗太祖與羣公皆步送
出同州郭門外太祖親於車後酹酒而言曰尚書平生
為事妻子兄弟不知者吾皆知之惟爾知吾心吾知爾
意方欲共定天下不幸遂捨我去柰何因舉聲慟哭不
覺失巵於手至𦵏日又遣使祭以太牢太祖自為其文
綽又著佛性論七經論並行於世明帝二年以綽配享
太祖廟庭子威嗣威少有父風襲爵羙陽伯娶晉公䕶
女新興公主拜車騎大將軍儀同三司進爵懐道縣公
建徳初稍遷御伯下大夫大象末開府儀同大將軍隋
開皇初以綽著名前代乃下詔曰昔漢髙欽無忌之義
魏武挹子幹之風前代名賢後王斯重魏故度支尚書
羙陽伯蘇綽文雅政事遺跡可稱展力前王垂聲著績
宜開土宇用旌善人於是追封邳國公邑二千戸
綽弟椿字令欽性亷慎沉勇有决斷正光中闗右賊亂
椿應募討之授盪宼將軍累功封遷奉朝請厲威將軍
中散大夫賜爵羙陽子加都督持節平西將軍太中大
夫大綂初拜鎮東將軍金紫光禄大夫賜姓賀蘭氏四
年出為武都郡守改授西夏州長史除帥都督行𢎞農
郡事椿當官彊濟特為太祖所知十四年置當州鄉帥
自非鄉望允當衆心不得預焉乃令驛追椿領鄉兵其
年破槃頭氏有功除散騎常侍加大都督十六年征隨
郡軍還除武功郡守既為本邑以清儉自居小大之政
必盡忠恕尋授使持節車騎大將軍儀同三司進爵為
侯武成二年進位驃騎大將軍開府儀同三司大都督
保定三年卒子植嗣
史臣曰書云惟后非賢弗乂惟賢非后罔食是以知人
則哲有國之所先用之則行為下之常道若乃庖厨胥
靡種徳㣲管之臣罕聞於世黜魯逐荆抱闗執㦸之士
無乏於時斯固典謩所以昭則風雅所以興刺也誠能
監前事之得䘮勞虗已於吐握其知賢也必用其授爵
也勿疑則舜禹湯武之徳可連衡矣稷契伊呂之流可
比肩矣太祖提劍而起百度草創施約法之制於競逐
之辰脩治定之禮於鼎峙之日終能斵彫為朴變奢從
儉風化既被而下肅上尊疆場屢擾而内親外附斯盖
蘇令綽之力也名冠當時慶流後嗣宜哉
　
　
　
　周書卷二十三
　周書卷二十三考證
蘇綽傅柱國泰洎羣公列將罔不來朝○柱國泰諸本
　作柱國諱北史作柱國泰下文同(臣文淳/)按李虎亦
　為柱國但虎位周文之下誥詞似舉周文以統百官
　今依北史改正
逖致於雍○北史作逖至於雍熙此脱一熙字
　
　
　
　
　
　
　
　
　
　周書卷二十三考證
欽定四庫全書
　周書卷二十四
　　唐　令　狐　徳　棻　等　撰
　列傳第十六
　　盧辯
盧辯字景宣范陽涿人累世儒學父靖太常丞辯少好
學博通經籍舉秀才為太學博士以大戴禮未有解詁
辯乃注之其兄景裕為當時碩儒謂辯曰昔侍中注小
戴今爾注大戴庶纂前修矣及帝入闗事起倉卒辯不
及至家單馬而從或問辯曰得辭家不辯曰門外之治
以義斷恩復何辭也孝武至長安授給事黄門侍郎領
著作太祖以辯有儒術甚禮之朝廷大議常召顧問趙
青雀之亂魏太子出居渭北辯時隨從亦不告家人其
執志敢決皆此類也尋除太常卿太子少傅魏太子及
諸王等皆行束修之禮受業於辯進爵范陽公轉少師
自魏末離亂孝武西遷朝章禮度湮墜咸盡辯因時制
宜皆合軌度性彊記黙契能斷大事凡所創制處之不
疑累遷尚書右僕射世宗即位進位大將軍帝嘗與諸
公幸其第儒者榮之出為宜州刺史薨配食太祖廟庭
子慎初太祖欲行周官命蘇綽專掌其事未幾而綽卒
乃令辯成之於是依周禮建六官置公卿大夫士并撰
次朝儀車服器用多依古禮革漢魏之法事竝施行今
録辯所述六官著之於篇天官府(管冢宰/等衆職)地官府(領司/徒等)
(衆/職)春官府(領宗伯/等衆職)夏官府(領司馬/等衆職)秋官府(領司宼/等衆職)冬官
府(領司空/等衆職)史雖具載文多不録辯所述六官太祖以魏
恭帝三年始命行之自兹厥後世有損益宣帝嗣位事
不師古官員班品隨意變革至如初置四輔官及六府
諸司復置中大夫并御正内史增置上大夫等則載於
外史餘則朝出夕改莫能詳録于時雖行周禮其内外
衆職又兼用秦漢等官今略舉其名號及命數附之於
左其紀傳内更有餘官而於此不載者亦史闕文也
柱國大將軍大將軍(右正/九命)
驃騎車騎等大將軍開府儀同三司雍州牧(右正/九命)
驃騎車騎等將軍左右光禄大夫戸三萬以上州刺史
(右正/八命)
征東征西征南征北中軍鎮軍撫軍等將軍左右金紫
光禄大夫大都督戸二萬以上州刺史京兆尹(右八/命)
平東平西平南平北前後將軍左右將軍左右銀青光
禄大夫帥都督戸一萬以上刺史柱國大將軍府長史
司馬司録(右正/七命)
冠軍輔國等將軍太中中散等大夫都督戸五千以上
刺史戸一萬五千以上郡守(右七/命)
鎭逺建忠等將軍諫議誠議等大夫别將開府長史司
馬司録戸一萬以上郡守大呼藥(右正/六命)
中堅寕朔等將軍左右中郎將儀同府正八命州長史
司馬司録戸五千以上郡守小呼藥(右六/命)
寕逺揚烈伏波等將軍左右員外常侍綂軍驃騎車騎
府八命州長史司馬司録柱國大將軍府中郎掾戸一
千以上郡守長安萬年縣令(右正/五命)
輕車將軍奉車奉騎等都尉四征中鎮撫軍府正七命
州長史司馬司録開府府中郎掾屬戸不滿千以下郡
守戸七千以上縣令正八命州呼藥(右五/命)
宣威明威等將軍武賁冗從等給事儀同府中郎掾屬
柱國大將軍府列曹參軍四平前後左右將軍府七命
州長史司馬司録正八命州别駕戸四千以上縣令八
命州呼藥(右正/四命)
襄威厲威將軍給事中奉朝請軍主開府府列曹參軍
冠軍輔國府正六命州長史司馬司録正七命州别駕
正八命州治中七命郡丞戸二千以上縣令正七命州
呼藥(右四/命)
威烈討㓂將軍左右員外侍郎幢主儀同府正八命州
列曹參軍柱國府參軍鎮逺建忠中堅寕朔府長史司
錄正六命州别駕正七命州治中正六命郡丞戸五百
以上縣令七命州呼藥(右正/三命)
蕩宼蕩難將軍武騎常侍侍郎開府府參軍驃騎車騎
府八命州列曹參軍寕逺揚烈伏波輕車府長史正六
命州治中六命郡丞戸不滿五百以下縣令戌主正六
命州呼藥(右三/命)
殄宼殄難將軍彊弩司馬四征中鎮撫府正七命州列
曹參軍正五命郡丞(右正/二命)
掃宼掃難將軍武威司馬四平前後左右府七命州列
曹參軍戌副五命郡丞(右二/命)
曠野横野將軍殿中員外二司馬冠軍輔國府正六命
州列曹參軍(右正/一命)
武威武牙將軍淮海山林二都尉鎮逺建忠中堅寕朔
寕逺揚烈伏波輕車府列曹參軍(右一/命)
周制封郡縣五等爵者皆加開國授柱國大將軍開府
儀同者並加使持節大都督其開府又加車騎大將軍
散騎常侍其授總管刺史則加使持節諸軍事以此為
常大象元年詔總管刺史及行兵者加持節餘悉罷之
建徳四年增置上柱國大將軍改儀同三司為儀同大
將軍
　
　
　
　
　
　
　
　
　
　
　
　
　
　周書卷二十四
　周書卷二十四考證
盧辯傳庶纂前修矣○此下北史有節閔帝立云云(臣/)
　(文淳/)按下文云及帝入闗帝謂孝武也作史者若不
　載節閔帝即位事則當云及孝武入闗不當云帝入
　闗也以北史校之知此明有遺脱
子慎○北史云子慎嗣隋開皇初以辯前代名德追封
　沈國公此脱
其開府又加車騎大將軍散騎常侍○北史云其開府
　又加驃騎大將軍侍中其儀同又加車騎大將軍散
　騎常侍此亦脱訛
　
　
　
　
　
　周書卷二十四考證
欽定四庫全書
　周書卷二十五
　　唐　令　狐　徳　棻　等　撰
　列傳第十七
　　李賢(弟逺/)　(逺子基/)
李賢字賢和其先隴西成紀人也會祖富魏太武時以
子都督討两山屠各殁於陣贈寕西將軍隴西郡守祖
斌襲領父兵鎭於髙平因家焉父文保早卒魏大統末
以賢兄弟著勲追贈涇原東秦三州刺史司空賢幼有
志節不妄舉動嘗出遊遇一老人鬚眉皓白謂之曰我
年八十觀士多矣未有如卿者必為台牧卿其勉之九
嵗從師受業畧觀大旨而已不尋章句或謂之曰學不
精勤不如不學賢曰夫人各有志賢豈能彊學待問領
徒授業耶唯當粗聞教義𥙷已不足至如忠孝之道實
銘之於心問者慙服年十四遭父䘮撫訓諸弟友愛甚
篤魏永安中万俟醜奴據岐涇等諸州反叛魏孝莊遣
爾朱天光率兵撃破之其黨万俟道洛費連少渾猶據
原州未知醜奴已敗天光遣使造賢令宻圖道洛天光
率兵續進㑹賊黨万俟阿寳戰敗逃還私告賢曰醜奴
已敗王師行至此阿寳以性命相投願能存濟賢因令
阿寳偽為醜奴使紿道洛等曰今已破臺軍須與公計
事令阿寳權守原州公宜速徃道洛等信之是日便發
既出而天光至遂克原州道洛乃將麾下六千人奔于
牽屯山天光見賢曰道洛之出子之力也賢又率鄉人
出馬千匹以助軍天光大悦時原州亢旱天光以乏水
草乃退舍城東五十里牧馬息兵令都督長孫邪利行
原州事以賢為主簿道洛復乗虗忽至時賊黨千餘人
在城中宻為内應引道洛入城遂殺邪利賢復率鄉人
殊死拒戰道洛乃退走又有賊帥達符顯圍逼州城晝
夜攻戰屢被摧衂賢間道赴雍州詣天光請援天光許
之賢乃返而賊營壘四合無因入城候日向夕乃偽負
薪與賊樵采者俱得至城下城中垂布引之賊衆方覺
乃弓弩亂發射之不中遂得入城告以大軍將至賊聞
之便即散走累遷威烈將軍殿中將軍髙平令賀拔岳
為侯莫陳悦所害太祖西征賢與其弟逺穆等宻應侯
莫陳崇以功授都督仍守原州及大軍將至秦州悦棄
城走太祖令兄子導勒兵追之以賢為前驅轉戰四百
餘里至牽屯山及之悦自剄於陣賢亦被重瘡馬中流
矢太祖嘉之賞奴婢布帛及雜畜等授持節撫軍大將
軍都督魏孝武西遷太祖令賢率騎兵迎衛時山東之
衆多欲逃歸帝乃令賢以精騎三百為殿衆皆憚之莫
敢亡叛封下邽縣公邑一千戸俄授左都督安東將軍
還鎭原州大統二年州民豆盧狼害都督大野樹兒等
據州城反賢乃招集豪傑與之謀曰賊起倉卒便誅二
將其勢雖盛其志已驕然其政令莫施唯以殘剥為業
夫以羇旅之賊而馭烏合之衆勢自離解今若從中撃
之賊必䘮膽如吾計者指日取之衆皆從焉賢乃率敢
死士三百人分為两道乗夜鼓噪而出羣賊大驚一戰
而敗狼乃斬闗遁走賢輕與三騎追斬之遷原州長史
尋行原州事四年莫折後熾連結賊黨所在㓂掠賢率
鄉兵與行涇州事史寕討之後熾列陣以待賢謂寕曰
賊聚結嵗久徒衆甚多數州之人皆為其用我若總一
陣併力撃之彼既同惡相濟理必總萃於我其勢不分
衆寡莫敵我便救尾無以制之今若令諸軍分為數隊
多設旗鼓掎角而前以脅諸柵公别綂精兵直指後熾
按甲而待莫與交鋒後熾欲前則憚公之鋭諸柵欲出
則懼我疑兵令其進不得戰退不得走以候其懈撃之
必破後熾一敗則衆柵不攻自拔矣寕不從屢戰頻北
賢乃率數百騎徑掩後熾營收其妻子僮𨽻五百餘人
并輜重等屬後熾與寕戰勝方欲追奔忽聞賢至乃棄
寕與賢接戰賢手斬十餘級生獲六人賊遂大敗後熾
單騎遁走師還以功賞奴婢四十口雜畜數百頭八年
授原州刺史賢雖少從戎旅而頗閑政事撫導鄉里甚
得民和十二年隨獨孤信征涼州平之又撫慰張掖等
五郡而還俄而茹茹圍逼州城剽掠居民驅擁畜牧賢
欲出戰大都督王徳猶豫未決賢固請徳乃從之賢勒
兵將出賊宻知之乃引軍退賢因率騎士追撃斬二百
餘級捕虜百餘人獲駞馬牛羊二萬頭財物不可勝計
所掠之人還得安堵加授使持節車騎大將軍儀同三
司十六年遷驃騎大將軍開府儀同三司太祖之奉魏
太子西廵也至原州遂幸賢第讓齒而坐行鄉飲酒禮
焉其後太祖又至原州令賢乗輅備儀服以諸侯會遇
禮相見然後幸賢第歡宴終日凡是親族頒賜有差魏
恭帝元年進爵河西郡公增邑通前二千戸後以弟子
植被誅賢坐除名俄授使持節車騎大將軍儀同三司
時荆州羣蠻反開府潘招討之令賢與賀若敦率騎士
七千别道邀截擊蠻帥文子榮大破之遂於平州北築
汶陽城以鎭之尋治郢州刺史時以巴湘初附詔賢總
監諸軍畧定乃遷江夏民二千餘戸以實安州并築甑
山城而還保定二年詔復賢官爵仍授𤓰州刺史髙祖
及齊王憲之在襁褓也以避忌不利居宮中太祖令於
賢家處之六載乃還宮因賜賢妻呉姓宇文氏養為姪
女賜與甚厚及髙祖西廵幸賢第詔曰朕昔冲幼爰寓
此州使持節驃騎大將軍開府儀同三司大都督𤓰州
諸軍事𤓰州刺史賢斯土良家勲徳兼著受委居朕輔
導積年念其規弼功勞甚茂食彼桑椹尚懷好音矧兹
惠矣其庸可忘今廵撫居此不殊代邑舉目依然益增
舊想雖無屬籍朕處之若親凡厥昆季乃至子姪等可
並豫宴賜於是令中侍上士尉遲愷徃𤓰州降璽書勞
賢賜衣一襲及被褥并御所服十三環金帶一要中廏
馬一匹金裝鞍勒雜綵五百叚銀錢一萬賜賢弟申國
公穆亦如之子姪男女中外諸孫三十四人各賜衣一
襲又拜賢甥庫狄樂為儀同賢門生昔經侍奉者二人
授大都督四人授帥都督六人别將奴已免賤者五人
授軍主未免賤者十二人酬㬱放之四年王師東討朝
議以西道空虗慮羌渾侵擾乃授賢使持節河州總管
三州七防諸軍事河州刺史河州舊非總管至是創置
焉賢乃大營屯田以省運漕多設斥候以備㓂戎於是
羌渾歛迹不敢向東五年宕昌㓂邉百姓失業乃於洮
州置總管府以鎮遏之遂廢河州總管改授賢洮州總
管七防諸軍事洮州刺史屬羌宼石門戍撤破橋道以
絶援軍賢率千騎禦之前後斬𫉬數百人賊乃退走羌
復引吐谷渾數千騎將入西疆賢宻知之又遣兵伏其
隘路復大敗之虜遂震懾不敢犯塞俄廢洮州總管還
於河州置總管府復以賢為之髙祖思賢舊恩徴拜大
將軍天和四年三月卒於京師時年六十八髙祖親臨
哀動左右贈使持節柱國大將軍大都督涇原秦等十
州諸軍事原州刺史諡曰桓子端嗣端字永貴歴位開
府儀同三司司㑹中大夫中州刺史從髙祖平齊於鄴
城戰殁贈上大將軍追封襄陽公諡曰果端弟吉儀同
三司吉弟崇位至太府中大夫上柱國廣宗郡公崇弟
孝軌開府儀同大將軍升遷縣伯孝軌弟詢少歴顯位
大象末上柱國隴西郡公
賢弟逺字萬嵗幼有器局志度恢然嘗與羣兒為戰鬭
之戲指麾部分便有軍陣之法郡守見而異之召使更
戲羣兒懼而散走逺持杖叱之復為向勢意氣雄壯殆
甚於前郡守曰此小兒必為將軍非常人也及長渉獵
書𫝊畧知指趣而已魏正光末天下鼎沸勅勒賊胡琮
侵逼原州其徒甚盛逺昆季率勵鄉人欲圖拒守而衆
情猜懼頗有異同逺乃按劒而言曰頃年以來皇家多
難匈黨乗機肆其毒螫王畧未振緩其梟夷正是忠臣
立節之秋義士建功之日丈夫豈可臨難茍免當在死
中求生耳諸人並世載忠貞沐浴教義今若棄同即異
去順効逆雖五尺童子猶或非之將復何顔以見天下
之士有異議者請以劒斬之於是衆皆股慄莫不聼命
乃相與盟歃遂深壁自守而外無救援城遂陷其徒多
被殺害唯逺兄弟並為人所匿得免逺乃言於賢曰今
逆賊孔熾屠戮忠良逺欲間行入朝請兵救援兄晦迹
和光可以免禍内伺釁隙因變立功若王師西指得復
表裏相應既殉國家之急且全私室之危豈若窘廹凶
威坐見夷滅賢曰是吾心也遂定東行之䇿逺乃崎嶇
宼境得逹京師魏朝嘉之授武騎常侍俄轉别將賜帛
千匹并弓刀衣馬等及爾朱天光西伐乃配逺精兵使
為鄉導天光欽逺才望特相引接除伏波將軍長城郡
守原州大中正後以應侯莫陳崇功遷髙平郡守太祖
見逺與語悦之令居麾下甚見親遇及魏孝武西遷授
假節銀青光禄大夫主衣都統封安定縣伯邑五百戸
魏丈帝嗣位之始思享遐年以逺字可嘉令扶帝升殿
遷使持節征東大將軍進爵為公增邑千戸仍領左右
從征竇泰復𢎞農並有殊勲授都督原州刺史太祖謂
逺曰孤之有卿若身體之有手臂之用豈可暫輟於身
本州之榮乃私事耳卿若述職則孤無所寄懷於是遂
令逺兄賢代行州事沙苑之役逺功居最除車騎大將
軍儀同三司進爵陽平郡公邑三千戸尋從獨孤信東
畧遂入洛陽為東魏將侯景等所圍太祖至乃解及河
橋之戰逺與獨孤信為右軍不利而退除大丞相府司
馬軍國機務逺皆參之畏避權勢若不在已時河東初
復民情未安太祖謂逺曰河東國之要鎮非卿無以撫
之乃授河東郡守逺敦奨風俗勸課農桑肅遏姦匪兼
修守禦之備曾未朞月百姓懷之太祖嘉焉降書勞問
徴為侍中驃騎大將軍開府儀同三司魏建東宮授太
子少傅尋轉少師東魏北豫州刺史髙仲宻請舉州來
附時齊神武屯兵河陽太祖以仲宻所據遼逺難為應
接諸將皆憚此行逺曰北豫逺在賊境髙歡又屯兵河
陽常理而論實難救援但兵務神速事貴合機古人有
言不入獸穴安得獸子若以奇兵出其不意事或可濟
脱有利鈍故是兵家之常如其顧望不行便無克定之
日太祖喜曰李萬嵗所言差强人意乃授行臺尚書前
驅東出太祖率大軍繼進逺乃潜師而徃拔仲宻以歸
仍從太祖戰於邙山時大軍不利逺獨整所部為殿尋
授都督義州𢎞農等二十一防諸軍事逺善綏撫有幹
畧守戰之備無不精鋭每厚撫外人使為間諜敵中動
静必先知之至有事泄被誅戮者亦不以為悔其得人
心如此嘗校獵於莎柵見石於叢蒲中以為伏兎射之
而中鏃入寸餘就而視之乃石也太祖聞而異之賜書
曰昔李將軍廣親有此事公今復爾可謂世載其徳雖
熊渠之名不能獨擅其羙東魏將叚孝先率歩騎二萬
趨宜陽以送糧為名然實有窺窬之意逺宻知其計遣
岳襲破之獲其輜重器械孝先遁走太祖乃賜所乗馬
及金帶牀帳衣被等并雜綵二千匹拜大將軍頃之除
尚書左僕射逺白太祖曰逺秦隴匹夫才藝俱爾平生
念望不過一郡守耳遭逢際㑹得奉聖明主貴臣遷以
至於此今位居上列爵邁通侯受委方面生殺在手非
直榮寵一時亦足光華身世但尚書僕射任居端揆今
以賜授適所以重其罪責明公若欲全之乞寢此授太
祖曰公勲徳兼羙朝廷欽屬𨕖衆而舉何足為辭且孤
之於公義等骨肉豈容於官位之間便致退讓深乖所
望也逺不得已方拜職太祖又以第十一子達令逺子
之即代王也其見親待如此時太祖嫡嗣未建明帝居
長已有成徳孝閔處嫡年尚幼冲乃召羣公謂之曰孤
欲立子以嫡恐大司馬有疑大司馬即獨孤信明帝敬
后父也衆皆黙未有言者逺曰夫立子以嫡不以長禮
經明義畧陽公為世子公何所疑若以信為嫌請即斬
信便拔刀而起太祖亦起曰何事至此信又自陳説逺
乃止於是羣公並從逺議出外拜謝信曰臨大事不得
不爾信亦謝逺曰今日賴公决此大議六官建授小司
宼孝閔帝踐阼進位柱國大將軍邑千戸復鎮𢎞農逺
子植在太祖時已為相府司録參軍掌朝政及晉公護
執權恐不𬒳任用乃宻欲誅護語在孝閔帝紀謀頗漏
泄護知之乃出植為梁州刺史尋而廢帝召逺及植還
朝逺恐有變沉吟久之乃曰大丈夫寕為忠鬼安能作
叛臣乎遂就徴既至京師護以逺功名素重猶欲全宥
之乃引與相見謂之曰公兒遂有異謀非止屠戮護身
乃是傾危宗社叛臣賊子理宜同疾公可早為之所乃
以植付逺逺素鍾愛於植植又口辯乃云初無此謀逺
謂為信然詰朝將植謁護護謂植已死乃曰陽平公何
意乃自來也左右云植亦在門外護大怒曰陽平公不
信我矣乃召入仍命逺同坐令帝與植相質於逺前植
辭窮謂帝曰本為此謀欲安社稷利至尊耳今日至此
何事云云逺聞之自投於牀曰若爾誠合萬死於是護
乃害植并逼逺令自殺時年五十一植弟叔諧叔謙叔
讓亦死餘並以年幼得免建徳元年晉公護誅乃詔曰
故使持節柱國大將軍大都督陽平郡開國公逺早蒙
驅任夙著勲績内參帷幄外屬藩維竭誠王室乃罹横
禍言念貞良追增傷悼宜加榮寵用彰忠節贈本官加
陜熊等十五州諸軍事陜州刺史諡曰忠隋開皇初追
贈上柱國黎國公邑三千戸改諡曰懐植及諸弟並加
贈諡
植弟基字仲和幼有聲譽羙容儀善談論渉獵羣書尤
工騎射太祖召見奇之乃令尚義歸公主大統十年釋
褐員外散騎常侍後以父勲封建安縣公邑一千戸累
遷撫軍將軍銀青光禄大夫通直散騎常侍領大丞相
親信俄轉大都督進爵清河郡公太祖扶危定傾威權
震主及魏廢帝即位之後猜隙彌深時太祖諸子年皆
幼冲章武公導中山公護復東西作鎮唯託意諸壻以
為心膂基與義城公李暉常山公于翼等俱為武衛將
軍分掌禁旅帝深憚之故宻謀遂泄魏恭帝即位遷使
持節車騎大將軍儀同三司加散騎常侍進爵燉煌郡
公尋加侍中驃騎大將軍開府儀同三司拜陽平國世
子六官建授御正中大夫孝閔帝踐阼出為海州刺史
尋以兄植被收例合坐死既以主貴又為季父穆所請
得免武成二年除江州刺史既𬒳譴謫常憂懼不得志
保定元年卒於位年三十一申公穆尤所鍾愛每哭輒
悲慟謂其所親曰好兒捨我去門戸豈是欲興宣政元
年追贈使持節上開府儀同三司大將軍曹徐譙三州
刺史燉煌郡公諡曰孝子威嗣威字安民起家右侍上
士累遷至開府儀同三司又改襲逺爵陽平郡公從髙
祖平齊以功授上開府拜軍司馬宣帝即位進授大將
軍出為熊州刺史大象末位至柱國
史臣曰李賢和兄弟屬亂離之際居戎馬之間志畧縱
横忠勇奮發亟摧勍敵屢渉艱危而功未書於王府仕
不過於州郡及逢時値主䇿名委質或使煩莫府或契
闊戎行荷生成之恩蒙國士之遇俱縻好爵各著勲庸
遂得任兼文武聲彰内外位髙望重光國榮家跗蕚連
暉椒聊繁衍冠冕之盛當時莫比焉自周迄隋鬱為西
京盛族雖金張在漢不之尚也然而太祖初崩嗣君冲
幼内則功臣放命外則强㓂臨邉晉公以猶子之親膺
負圖之託遂能撫寕家國開剪異端革魏興周逺安邇
悦功勤已著過惡未彰李植受遇先朝宿參機務恐威
權之已去懼將來之不容生此厲階成兹貝錦乃以小
謀大由疎間親主無昭帝之明臣有上官之訴嫌隙既
兆釁故因之啟冡宰無君之心成閔皇廢弑之禍植之
由也李逺既闕義方之訓又無先見之明以是誅夷非
為不幸
　
　
　
　
　
　
　
　
　
　
　
　周書卷二十五
　周書卷二十五考證
李賢傳吉弟崇崇弟孝軌孝軌弟詢○北史云吉弟孝
　軌孝軌弟詢詢弟崇未知孰是
　
　
　
　
　
　
　
　
　
　
　
　
　周書卷二十五考證
欽定四庫全書
　周書卷二十六
　　唐　令　狐　徳　棻　等　撰
　列傳第十八
　　長孫儉
　　長孫紹逺(弟澄/)　(兄子兕/)
　　斛斯徵
長孫儉河南洛陽人也本名慶明其先魏之枝族姓拓
拔氏孝文遷洛改為長孫五世祖嵩魏太尉北平王儉
少方正有操行狀貌魁梧神彩嚴肅雖在私室終日􁃽
然性不妄交非其同志雖貴遊造門亦不與相見孝昌
中起家員外散騎侍郎從爾朱天光破隴右太祖臨夏
州以儉為録事深器敬之賀拔岳被害太祖赴平涼凡
有經綸謀䇿儉皆參預從平侯莫陳悦留儉為秦州長
史時西夏州仍未内屬而東魏遣許和為刺史儉以信
義招之和乃舉州歸附即以儉為西夏州刺史總統三
夏州時荆襄初附太祖表儉功績尤羙宜委東南之任
授荆州刺史東南道行臺僕射所部鄭縣令泉璨為民
所訟推治獲實儉即大集僚屬而謂之曰此由刺史教
誨不明信不被物是我之愆非泉璨之罪遂於廰事前
肉袒自罰捨璨不問於是屬城肅勵莫敢犯法魏文帝
璽書勞之太祖又與儉書曰近行路傳公以部内縣令
有罪遂自杖三十用肅羣下吾昔聞王臣蹇蹇匪躬之
故盖謂憂公忘私知無不為而已未有如公刻身罰已
以訓羣僚者也聞之嘉歎荆蠻舊俗少不敬長儉殷勤
勸導風俗大革務廣耕桑兼習武事故得邉境無虞民
安其業吏民表請為儉構淸徳樓樹碑刻頌朝議許焉
在州遂歴二載徵授大行臺尚書兼相府司馬嘗與羣
公侍坐於太祖及退太祖謂左右曰此公閑雅孤每與
語嘗肅然畏敬恐有所失他日太祖謂儉曰名實理須
相稱尚書既志安貧素可改名儉以彰雅操又除行臺
僕射荆州刺史時梁嶽陽王蕭詧内附初遣使入朝至
荆州儉於廰事列軍儀具戎服與使人以賔主禮相見
儉容貌魁偉音聲如鐘大為鮮卑語遣人𫝊譯以問客
客惶恐不敢仰視日晚儉乃著帬𥜗紗帽引客宴於别
齋因序梁國䘮亂朝廷招擕之意發言可觀使人大悦
出曰吾所不能測也及梁元帝嗣位於江陵外敦隣睦
内懷異計儉宻啟太祖陳攻取之謀於是徴儉入朝問
其經畧儉對曰今江陵既在江北去我不逺湘東即位
已渉三年觀其形勢不欲東下骨肉相殘民厭其毒荆
州軍資器械儲積已久若大軍西討必無匱乏之慮且
兼弱攻昧武之善經國家既有蜀土若更平江漢撫而
安之收其貢賦以供軍國天下不足定也太祖深然之
乃謂儉曰如公之言吾取之晚矣令儉還州宻為之備
尋令柱國燕公于謹總戎衆伐江陵平以儉元謀賞奴
婢三百口太祖與儉書曰本圖江陵由公畫計今果如
所言智者見未萌何其妙也但呉民離散事藉招懐南
服重鎮非公莫可遂令儉鎮江陵進爵昌寕公遷大將
軍移鎭荆州總管五十二州儉舊嘗詣闕奏事時値大
雪遂立於雪中待報自旦逹暮竟無惰容其奉公勤至
皆此類也三年以疾還京為夏州總管薨遺啟世宗請
葬於太祖陵側并以官所賜之宅還官詔皆從之追封
鄶公荆民儀同趙超等七百人感儉遺愛詣闕請為儉
立廟樹碑詔許之詔曰昔叔敖辭沃壤之地蕭何就窮
僻之鄉以古方今無慙曩哲言尋嘉尚弗忘于懷而有
司未逹大體遽以其第即便給外今還其妻子子隆
長孫紹逺字師河南洛陽人少名仁父稚魏太師録尚
書上黨王紹逺性寛容有大度望之􁃽然朋儕莫敢䙝
狎雅好墳籍聪慧過人時稚作牧夀春紹逺幼年甫十
三稚管記王碩聞紹逺彊記心以為不然遂白稚曰伏
承世子聰慧之姿發於天性目所一見誦之於口此既
歴世罕有竊願騐之於是命紹逺試焉讀月令數紙纔
一徧誦之若流自是碩乃歎服魏孝武初累遷司徒右
長史及齊神武稱兵而帝西遷紹逺隨稚奔赴又累遷
殿中尚書録尚書事太祖每謂羣公曰長孫公任使之
處令人無反顧憂漢之蕭宼何足多也然其容止堂堂
足為當今模楷六官建拜大司樂孝閔踐阼封上黨公
初紹逺為太常廣召工人創造樂器土木絲竹各得其
宜為黄鍾不調紹逺每以為意嘗因退朝經韓使君佛
寺前過浮圖三層之上有鳴鐸焉忽聞其音雅合宫調
取而配奏方始克諧紹逺乃啟世宗行之紹逺所奏樂
以八為數故梁黄門侍郎裴正上書以為昔者大舜欲
聞七始下洎周武爰創七音持林鐘作黄鐘以為正調
之首詔與紹逺詳議徃復於是遂定以八為數焉授小
司空髙祖讀史書見武王克殷而作七始又欲廢八而
懸七并除黄鐘之正宫用林鐘為調首紹逺奏云天子
懸八肇自先民百王共軌萬世不易下逮周武甫修七
始之音詳諸經義又無廢八之典且黄鐘為君天子正
位今欲廢之未見其可後髙祖竟廢七音屬紹逺遘疾
未獲靣陳慮有司遽損樂器乃書與樂部齊樹之(缺/)後
疾甚乃上遺表又陳之而卒帝省表涕零深痛惜之
澄字士亮年十嵗司徒李琰之見而奇之遂以女妻焉
十四從征討有䇿謀勇冠諸將及長容貌魁岸風儀温
雅魏孝武初除征東將軍渭州刺史魏文帝嘗與太祖
及羣公宴從容言曰孝經一卷人行之本諸公宜各引
要言澄應聲曰夙夜匪懈以事一人座中有人次曰匡
救其惡既而出閤太祖深歎澄之合機而譴其次荅者
後從太祖援玉壁又從戰邙山進位驃騎大將軍開府
孝閔踐阼拜大將軍封義門公為玉壁總管卒自喪初
至及𦵏世宗三臨之典祀中大夫宇文容諫曰君臨臣
喪自有節制今乗輿屢降恐乖禮典世宗不從澄操履
清約家無餘財太祖嘗謂曰我於公間志無所惜公有
所須宜即具道澄曰澄自頂至足皆是明公恩造即如
今者實無所須雅對賓客接引忘疲雖不飲酒而好觀
人酣興常恐座客請歸每勅中厨别進異饌留之止
兕字若汗性機辯彊記愽聞雅重賔遊尤善談論從魏
孝武西遷天和初累遷驃騎大將軍開府遷絳州刺史
斛斯徵字士亮河南洛陽人父椿太傅尚書令徴幼聰
頴五嵗誦孝經周易識者異之及長博渉羣書尤精三
禮兼解音律有至性居父喪朝夕共一溢米以父勲累
遷太常卿自魏孝武西遷雅樂廢缺徴博採遺逸稽諸
典故創新改舊方始備焉又樂有錞于者近代絶無此
器或有自蜀得之皆莫之識徴見之曰此錞于也衆弗
之信徴遂依干寳周禮注以芒筒捋之其聲極振衆乃
歎服徴乃取以合樂焉六官建拜司樂中大夫進位驃
騎大將軍開府後髙祖以徴治經有師法詔令教授皇
太子宣帝時為魯公與諸皇子等咸服青衿行束修之
禮受業於徴仍並呼徴為夫子儒者榮之宣帝嗣位遷
上大將軍大宗伯時髙祖初崩梓宫在殯帝意欲速𦵏
令朝臣議之徵與内史宇文孝伯等固請依禮七月帝
竟不許帝之為太子也宫尹鄭譯坐不能以正道調護
被讁除名而帝雅親愛譯至是拜譯内史中大夫甚委
任之譯乃獻新樂十二月各一笙每一笙用十六管帝
令與徴議之徵駮而奏帝頗納焉及髙祖山陵還帝欲
作樂復令議其可不徵曰孝經云聞樂不樂聞尚不樂
其况作乎鄭譯曰既云聞樂明即非無止可不樂何容
不奏帝遂依譯議譯因此銜之帝後肆行非度昬虐日
甚徵以荷髙祖重恩嘗備位師傅若生不能諫死何以
見髙祖乃上疏極諫指陳帝失帝不納譯因譛之遂下
徴獄獄卒張元哀之乃以佩刀穿獄牆遂出之元卒被
拷而終無所言徵遇赦得免隋文踐極例復官除太子
太傅詔修撰樂書開皇初薨子諺徵所撰樂典十卷
　
　
　
　
　
　周書卷二十六
　周書卷二十六考證
長孫儉傳總戎衆伐江陵平以儉元謀賞奴婢三百口
　○北史平字上有事字此處脱去
遽以其第即便給外今還其妻子子隆○給外北史作
　外給又云夫追善念功先王令典豈得遂其謙挹致
　乖懲勸今以本宅還其妻子俾清風逺播無替聿修
　次子隆位司金中大夫從長潮公元定伐陳沒江南
　卒隆弟平最知名(臣文淳/)按此書詔文無刪節之例
　此獨不全子隆句文氣不完其為遺脱無疑
長孫紹逺傳父稚○北史云父承業又北史長孫冀歸
　傳云孝文以其幼承家業賜名幼字承業(臣文淳/)按
　北魏書髙祖以其幼承家業賜名稚字承業幼與稚
　同義唐人諱治髙宗諱也北史上于髙宗時故李延
　夀改稚為幼此書成于貞觀時故不諱嫌名也
乃書與樂部齊樹之(缺/)○此句下北史叙次甚詳本傳
　所缺宜以北史補之又北史傳末有重贈柱國大將
　軍諡曰獻號樂祖配饗廟廷子覽嗣二十字此亦脱
　去
　
　
　
　
　
　
　
　
　
　
　
　
　
　周書卷二十六考證
欽定四庫全書
　周書卷二十七
　　唐　令　狐　徳　棻　等　撰
　列傳第十九
　　赫連逹
　　韓果
　　蔡祐
　　常善
　　辛威
　　厙狄昌
　　田𢎞
　　梁椿
　　梁臺
　　宇文測(弟深/)
赫連達字朔周成樂人勃勃之後也曾祖厙多汙因避
難改姓杜氏達性剛鯁有膽力少從賀㧞岳征討有功
拜都將賜爵長廣鄉男遷都督及岳為侯莫陳悅所害
軍中大擾趙貴建議迎太祖諸將猶豫未決達曰宇文
夏州昔為左丞明畧過人一時之傑今日之事非此公
不濟趙將軍議是也達請輕騎告哀仍迎之諸將或欲
南追賀㧞勝或云東告朝廷逹又曰此皆逺水不救近
火何足道哉貴於是謀遂定令達馳徃太祖見達慟哭
問故達以實對太祖遂以數百騎南赴平凉引軍向髙
平令達率騎據彈筝峽時百姓惶懼奔散者多有數村
民方扶老弱驅畜牧欲入山避難軍士争欲掠之達曰
逺近民黎多受制於賊今若値便掠縛何謂伐罪弔民
不如因而撫之以示義師之徳乃撫以恩信民皆悦附
於是迭相曉語咸復舊業太祖聞而嘉之悦平加平東
將軍太祖謂諸將曰當清水公遇禍之時君等性命懸
於賊手雖欲来告其路無從杜朔周昌萬死之難逺来
見及遂得共盡忠節同雪讐耻雖藉衆人之力實賴杜
子之功勞而不酬何以勸善乃賜馬二百匹逹固讓太
祖弗許魏孝武入闗襃叙勲義以達首逆元帥匡復秦
隴進爵魏昌縣伯邑五百戸從儀同李虎破曹泥除鎮
南將軍金紫光禄大夫加通直散騎常侍增邑并前一
千戸從復𢎞農戰沙苑皆有功又增邑八百戸除泉郡
守轉帥都督加持節除濟州刺史詔復姓赫連氏以達
勲望兼隆乃除雲州刺史即本州也進爵為公拜大都
督尋授儀同三司從大將軍達奚武攻漢中梁宜豐侯
蕭循拒守積時後乃送欵武問諸將進止之宜開府賀
蘭願徳等以其食盡欲急攻取之達曰不戰而獲城䇿
之上者無容利其子女貪其財帛窮兵極武仁者不為
且觀其士馬猶彊城池尚固攻之縱克必將彼此俱損
如其困獸猶鬭則成敗未可知况行師之道以全軍為
上武曰公言是也乃命將帥各申所見於是開府楊寛
等並同達議武遂受循降師還遷驃騎大將軍開府儀
同三司加侍中進爵藍田縣公六官初建授左遂伯出
為隴州刺史保定初遷大將軍夏州總管三州五防諸
軍事達雖非文吏然性質直遵奉法度輕於鞭撻而重
慎死罪性又亷儉邉境胡民或饋達以羊者達欲招納
異類報以繒帛主司請用官物達曰羊入我厨物出官
庫是欺上也命取私帛與之識者嘉其仁恕焉尋進爵
樂川郡公建徳二年進位柱國薨子遷嗣大象中位至
大將軍蒲州刺史
韓果字阿六㧞代武川人也少驍雄善騎射賀㧞岳西
征引為帳内撃万俟醜奴及其枝黨轉戰數十合並破
之膂力絶倫被甲荷戈升陟峯嶺猶渉平路雖數十百
日不以為勞以功授宣武將軍子都督從太祖討平侯
莫陳悦遷都督賜爵邯鄲縣男魏孝武入闗進爵石縣
伯邑五百戸大統初進爵為公增邑通前一千戸加通
直散騎常侍果性彊記兼有權畧所行之處山川形勢
備能記憶兼善伺敵虗實揣知情狀有潜匿溪谷欲為
間偵者果登髙望之所疑處徃必有獲太祖由是以果
為虞侯都督每從征行常領侯騎晝夜廵察畧不眠寢
從襲竇泰於潼闗太祖依其規畫軍以勝返賞真珠金
帶一腰帛二百匹授征虜將軍又從復𢎞農攻㧞河南
城獲郡守一人論功為最破沙苑戰河橋並有功授撫
軍將軍銀青光禄大夫增邑九百戸遷朔州刺史轉安
州刺史加帥都督九年從戰邙山軍還除河東郡守又
從大軍破稽胡於北山胡地險阻人迹罕至果進兵窮
討散其種落稽胡憚果勁健號為著翅人太祖聞之笑
曰著趐之名寕減飛將累遷大都督車騎大將軍儀同
三司驃騎大將軍開府儀同三司出為宜州刺史録前
後功進爵襃中郡公魏恭帝元年授大將軍從賀蘭祥
討吐谷渾以功别封一子縣公武成二年又率軍破稽
胡大獲生口賜奴婢一百口除寕州刺史保定三年拜
少師進位柱國四年從尉遲迥圍洛陽軍退果所部獨
全天和初授華州刺史為政寛簡吏民稱之建徳初薨
子明嗣大象末位至上大將軍黎州刺史與尉遲迥同
謀被誅
蔡祐字承先其先陳留圉人也曾祖紹為夏州鎮將徙
居髙平因家焉祖護魏景明初為陳留郡守父襲名著
西州正光中万俟醜奴宼亂闗中襲乃背賊棄妻子歸
洛陽拜齊安郡守及魏孝武西遷仍在闗東後始㧞難
西歸賜爵平舒縣伯除岐夏二州刺史卒贈原州刺史
祐性聰敏有行檢襲之背賊東歸也祐年十四事毋以
孝聞及長有膂力便騎射太祖在原州召為帳下親信
太祖遷夏州以祐為都督及侯莫陳悦害賀㧞岳諸將
遣使迎太祖將赴夏州首望彌姐元進等隂有異計太
祖㣲知之先與祐議執元進祐曰狼子野心㑹當反噬
今若執縛不如殺之太祖曰汝大決也於是召元進等
入計事太祖曰隴賊逆亂與諸人戮力討之觀諸人輩
似有不同者太祖㣲以此言動之因目祐祐即出外衣
甲持刀直入瞋目叱諸人曰與人朝謀夕異豈是人也
蔡祐今日必斬姦人之頭因按劒臨之舉座皆叩頭曰
願有簡擇祐乃叱元進而斬之并其黨並伏誅一坐皆
戰慄不敢仰視於是與諸將結盟同心誅悦太祖以此
知重之乃謂祐曰吾今以爾為子爾其父事我後從討
悦破之又從迎魏孝武於潼闗以前後功封萇鄉縣伯
邑五百戸大統初加寕朔將軍羽林監尋持節員外散
騎常侍進爵為侯増邑一千一百戸從太祖擒竇㤗復
𢎞農戰沙苑皆有功授平東將軍太中大夫又從太祖
戰於河橋祐乃下馬步鬭手殺數人左右勸乗馬以備
急卒祐怒曰丞相養我如子今日豈以性命為念遂率
左右十餘人齊聲大呼殺傷甚多敵以其無繼遂圍之
十餘重謂祐曰觀君似是勇士但弛甲來降豈慮無富
貴耶祐罵之曰死卒吾今取頭自當封公何假賊之官
號也乃彎弓持满四面拒之東魏人弗敢逼乃募厚甲
長刀者直進取祐去祐可三十步左右勸射之祐曰吾
曹性命在一矢耳豈虗發哉敵人漸進可十歩祐乃射
之正中其面應弦而倒便以矟刺殺之因此戰數合唯
失一人敵乃稍郤祐徐引退是戰也我軍不利太祖已
還祐至𢎞農夜中與太祖相㑹太祖見祐至字之曰承
先爾来吾無憂矣太祖心驚不得寢枕祐股上乃安以
功進爵為公增邑三百戸授京兆郡守九年東魏豫州
刺史髙仲宻舉州來附太祖率軍援之與齊神武遇戰
於邙山祐時著明光鐵鎧所向無前敵人咸曰此是鐵
猛獸也皆遽避之俄授青州刺史轉原州刺史加帥都
督尋除大都督十三年遭父憂請終䘮紀弗許遷車騎
大將軍儀同三司加驃騎大將軍開府儀同三司侍中
賜姓大利稽氏進爵懐寕郡公魏恭帝二年中領軍六
官建授兵部中大夫江陵初附諸蠻騷動詔祐與大將
軍豆盧寕討平之三年拜大將軍給後部鼓吹以前後
功增邑并前四千戸别封一子縣伯太祖不豫祐與晉
公護賀蘭祥等侍疾及太祖崩祐悲慕不已遂得氣疾
孝閔帝踐阼拜少保祐與尉遲綱俱掌禁兵遞直殿省
時帝信任司㑹李植等謀害晉公護祐每泣諫帝不聼
尋而帝廢世宗即位拜小司馬少保如故帝之為公子
也與祐特相友昵至是禮遇彌隆御膳每有異味輒輟
以賜祐羣臣朝宴每被别留或至昏夜列炬鳴笳送祐
還宅祐以過蒙禮遇常辭疾避之至於婚姻尤不願交
於勢要尋以本官權鎮原州頃之授宣州刺史未之部
因先氣疾動卒於原州時年五十四祐少有大志與鄉
人李穆布衣齊名嘗相謂曰大丈夫當建立功名以取
富貴安能久處貧賤邪言訖各大笑穆即申公也後皆
如其言及從征伐常潰圍䧟陣為士卒先軍還之日諸
將爭功祐終無所競太祖乃歎之嘗謂諸將曰承先口
不言勲孤當代其論叙其見知如此性節儉所得禄皆
散與宗族身死之日家無餘財贈使持節柱國大將軍
大都督五州諸軍事原州刺史諡曰莊子正嗣官至使
持節車騎大將軍儀同三司祐弟澤頗好學有幹能起
家魏廣平王參軍丞相府兼記室加宣武將軍給事中
從尉遲迥平蜀授帥都督賜爵安彌縣男稍遷司輅下
大夫車騎大將軍儀同三司澧州刺史在州受賂總管
代王達以其功臣子弟宻奏貰之後為邙州刺史不從
司馬消難被害
常善髙陽人也世為豪族父安成魏正光末茹茹㓂邊
以統軍從鎮將慕容勝與戰大破之時破六汗㧞陵作
亂欲逼安成不從乃率所部討陵以功授伏波將軍給
鼔節後與㧞陵連戰卒於陣善魏孝昌中從爾朱榮入
洛授威烈將軍都督加龍驤將軍中散大夫直寢封房
城縣男邑三百戸後從太祖平侯莫陳悦除天水郡守
魏孝武西遷授武衛將軍進爵武始縣伯增邑二百戸
大統初加平東將軍進爵為侯擒竇泰復𢎞農破沙苑
累有戰功除使持節衛將軍假驃騎大將軍秦州刺史
四年從戰河橋加大都督進爵為公除涇州刺史屬茹
茹入冦抄掠北邊善率所部破之盡獲所掠拜車騎大
將軍儀同三司遷驃騎大將軍開府儀同三司西安州
刺史轉蔚州刺史頻莅三蕃頗有政績魏恭帝二年進
爵永陽郡公增邑二千戸孝閔帝踐阼拜大將軍寕州
總管保定二年入為小司徒四年突厥出師與隋公楊
忠東伐令善應接之五年夏卒時年六十四贈使持節
柱國大將軍大都督延夏塩恒燕五州諸軍事延州刺
史子昇和嗣先以善勲拜儀同三司
辛威隴西人也祖大汗魏渭州刺史父生河州四面大
都督及威著勲追贈大將軍涼甘等五州刺史威少慷
慨有志畧初從賀㧞岳征討有功假輔國將軍都督及
太祖統岳之衆見威奇之引為帳内尋授羽林監封白
土縣伯邑五百戸從迎魏孝武因攻回洛城功居最大
統元年拜寕逺將軍增邑二百戸累遷通直散騎常侍
進爵為侯增邑三百戸從擒竇泰復𢎞農戰沙苑並先
鋒䧟敵勇冠一時以前後功授撫軍將軍銀青光禄大
夫從于謹破襄城又從獨孤信入洛陽經河橋陣加持
節進爵為公增邑八百戸五年授揚州刺史加大都督
十三年遷車騎大將軍儀同三司驃騎大將軍開府儀
同三司賜姓普毛氏出為鄜州刺史威時望既重朝廷
以桑梓榮之遷河州刺史本州大中正頻領二鎮頗得
民和閔帝踐阼拜大將軍進爵枹罕郡公增邑五千戸
及司馬消難來附威與達奚武率衆援接保定初復率
兵討丹州叛胡破之三年與達奚武攻陽闗㧞之明年
從尉遲迥圍洛陽還拜小司馬天和初進位柱國復為
行軍總管討綏銀等諸州叛胡並平之六年從齊王憲
東伐㧞伏龍等五城建徳初拜大司㓂三年遷少傅出
為寕州總管宣政元年進位上柱國大象二年進封宿
國公增邑并前五千戸復為少傅其年冬薨時年六十
九威性持重有威嚴歴官數十年未嘗有過故得以身
名終兼其家門友義五世同居世以此稱之子永達嗣
大象末以威勲拜儀同大將軍
庫狄昌字恃徳神武人也少便騎射有膂力及長進止
閑雅膽氣壯烈每以將帥自許年十八爾朱天光引為
幢主加討夷將軍從天光定闗中以功拜寕逺將軍奉
車都尉統軍天光敗又從賀㧞岳授征西將軍金紫光
禄大夫及岳被害昌與諸將議翊戴太祖從平侯莫陳
悦賜爵隂盤縣子加衛將軍右光禄大夫後從太祖迎
魏孝武復潼闗改封長子縣子邑八百戸大統初進爵
為公增邑一千戸從破竇泰授車騎將軍左光禄大夫
又從復𢎞農戰沙苑昌皆先登䧟陣太祖嘉之授帥都
督四年從戰河橋除冀州刺史後與于謹破胡賊劉平
伏於上郡授馮翊郡守久之轉河北郡守十三年録前
後功授大都督通直散騎常侍又從隋公楊忠破蠻賊
田社清昌功為最增邑三百戸拜儀同三司尋遷開府
儀同三司十六年出為東夏州刺史魏廢帝元年進爵
方城郡公增邑并前四千一百戸六官建授稍伯中大
夫孝閔帝踐阼拜大將軍後以疾卒
田𢎞字廣畧髙平人也少慷慨志立功名膂力過人敢
勇有謀畧魏永安中䧟於万俟醜奴爾朱天光入闗𢎞
自原州歸順授都督及太祖初統衆𢎞求謁見及論世
事深被引納即處以爪牙之任又以迎魏孝武功封鶉
隂縣子邑五百戸太祖常以所著鐵甲賜𢎞云天下若
定還將此甲示孤也大統三年轉帥都督進爵為公從
太祖復𢎞農戰沙苑解洛陽圍破河橋陣𢎞功居多累
蒙殊賞賜姓紇干氏尋授原州刺史以𢎞勲望兼至故
以衣錦榮之太祖在同州文武並集乃謂之曰人人如
𢎞盡心天下豈不早定即授車騎大將軍儀同三司魏
廢帝元年加驃騎大將軍開府儀同三司平蜀之後梁
信州刺史蕭韶等各據所部未從朝化詔𢎞討平之又
討西平叛羌及鳳州叛氐等並破之𢎞每臨陣摧鋒直
前身被一百餘箭破骨者九馬被十矟朝廷壯之信州
羣蠻反又詔𢎞與賀若敦等平之孝閔帝踐阼進爵鴈
門郡公邑通前二千七百戸保定元年出為岷州刺史
𢎞雖武將而動遵法式百姓頗安之三年從隋公楊忠
伐齊拜大將軍明年又從忠東伐師還乃旋所鎮吐谷
渾㓂西邊宕昌羌潜相應接詔𢎞討之獲其二十五王
㧞其七十二柵遂破平之天和二年陳湘州刺史華皎
來附𢎞從衛公直赴援與陳人戰不利仍以𢎞為江陵
總管及陳將呉明徹來㓂𢎞與梁主蕭巋退保總南令
副總管髙琳拒守明徹退乃還江陵尋以𢎞為仁夀城
主以逼宜陽齊將叚孝先斛律明月出軍定隴以為宜
陽援𢎞與陳公純破之遂拔宜陽等九城以功增邑五
百戸進位柱國大將軍建徳二年拜大司空遷少保三
年出為總管襄郢昌豐唐蔡六州諸軍事襄州刺史薨
于州子恭嗣少有名譽早歴顯位大象末位至柱國小
司馬朝廷又追錄𢎞勲進恭爵觀國公
梁椿字千年代人也祖屈朱魏昌平鎮將父提内正郎
椿初以統軍從爾朱榮入洛復從榮破葛榮於滏口以
軍功進授都將後從賀㧞岳討平万俟醜奴蕭寳夤等
遷中堅將軍屯騎校尉子都督普泰初拜征西將軍金
紫光禄大夫二年除髙平郡守封盧奴縣男邑一百戸
大昌元年進授都督從太祖平侯莫陳悦拜衛將軍右
光禄大夫大統初進爵欒城縣伯增邑五百戸出為隴
東郡守尋進爵為公增邑五百戸遷梁州刺史從復𢎞
農戰沙苑與獨孤信入洛陽從宇文貴破東魏將堯雄
等累有戰功授車騎大將軍儀同三司大都督從戰河
橋進爵東平郡公增邑一千戸俄遷侍中驃騎大將軍
開府儀同三司七年從于謹討稽胡劉平伏椿擒其别
帥劉持塞又從獨孤信討岷州羌梁企定破之除清州
刺史在州雖無他政績而夷夏安之十三年從李弼赴
潁川援侯景别攻閻韓鎮斬其鎮城徐衛城主卜貴洛
率軍士千人降以功增邑四百戸孝閔帝踐阼除華州
刺史改封清陵郡公增邑通前三千七百戸二年入為
少保轉少傅保定元年拜大將軍卒於位贈恒鄜延丹
寕五州諸軍事行恒州刺史諡曰烈椿性果毅善於撫
納所獲賞物分賜麾下故每踐敵塲咸得其死力雅好
儉素不營貲産時論以此稱焉子明魏恭帝二年以椿
功襲爵豐陽縣公尋授大都督遷車騎大將軍儀同三
司散騎常侍治小吏部歴小御伯御正下大夫保定五
年詔襲椿爵舊封回授弟朗天和中改封樂陵郡公除
上州刺史增邑并前四千三百戸
梁臺字洛都長池人也父去斤魏獻文時為隴西郡守
臺少果敢有志操孝昌中從爾朱天光討平闗隴一嵗
之中大小二十餘戰以功授子都督賜爵隴城鄉男普
泰初進授都督後隷侯莫陳悦討南秦州羣盗平之悦
表臺為假節衛將軍左光禄大夫進封隴城縣男邑二
百戸尋行天水郡事轉行趙平郡事頻治郡頗有聲績
未幾天光追臺還引入帳内及天光敗於寒陵賀㧞岳
又引為心膂岳為侯莫陳悦所害臺與諸將議翊戴太
祖從討悦破之又拜天水郡守大統初復除趙平郡守
又與太僕石猛破两山屠各詔增邑一百戸轉平凉郡
守時莫折後熾結聚輕剽宼掠居民州刺史史寕討之
歴時不克臺陳賊形勢兼論攻取之策寕善而從之遂
破賊徒復與于謹破劉平伏録前後勲授頴州刺史賜
姓賀蘭氏從援玉壁戰邙山授帥都督大統十五年拜
南夏州刺史加通直散騎常侍本州大中正增邑二百
戸魏廢帝二年遷使持節車騎大將軍儀同三司進驃
騎大將軍開府儀同三司加侍中孝閔帝踐阼進爵中
部縣公增邑通前一千戸武成中從賀蘭祥征洮陽先
登有功别封綏安縣侯邑一千戸詔聼轉授其子元慶
保定四年拜大將軍時大軍圍洛陽久而不㧞齊騎奄
至齊公憲率兵禦之乃有數人為敵所執已去陣二百
餘歩臺望見之憤怒單馬突入射殺兩人敵皆披靡執
者遂得還齊公憲每歎曰梁臺果毅膽决不可及也五
年拜鄜州刺史臺性疎通恕己待物至於蒞民處政尤
以仁愛為心不過識千餘字口占書啟辭意可觀年過
六十猶能被甲跨馬足不躡鐙馳射弋獵矢不虗發後
以疾卒
宇文測字澄鏡太祖之族子也髙祖中山曾祖豆頽祖
騏驎父永仕魏位並顯達測性沉宻少篤學每旬月不
窺戸牖起家奉朝請殿中侍御史累遷司徒右長史安
東將軍尚宣武女陽平公主拜駙馬都尉及魏孝武疑
齊神武有異圖詔測詣太祖言令宻為之備太祖見之
甚歡使還封廣川縣伯邑五百戸尋從孝武西遷進爵
為公太祖為丞相以測為右長史軍國政事多委任之
又令測詳定宗室昭穆逺近附於屬籍除通直散騎常
侍黄門侍郎大統四年拜侍中長史六年坐事免尋除
使持節驃騎大將軍開府儀同三司大都督行汾州事
測政存簡惠頗得民和地接東魏數相鈔竊或有獲其
為宼者多縳送之測皆命解縳置之賔館然後引與相
見如客禮焉仍設酒餚宴勞放還其國并給糧餼衛送
出境自是東魏人大慙乃不為宼汾晉之間各安其業
两界之民遂通慶弔不復為仇讐矣時論稱之方於羊
叔子或有告測與外境交通懐貳心者太祖怒曰測為
我安邊吾知其無貳志何為間我骨肉生此貝錦乃命
斬之仍許測以便宜從事八年加金紫光禄大夫轉行
綏州事每嵗河冰合後突厥即來㓂掠先是常預遣居
民入城堡以避之測至皆令安堵如舊乃於要路數百
處並多積柴仍逺斥候知其動静是年十二月突厥從
連谷入㓂去界數十里測命積柴之處一時縱火突厥
謂有大軍至懼而遁走自相蹂踐委棄雜畜及輜重不
可勝數測徐率所部收之分給百姓自是突厥不敢復
至測因請置戍兵以備之十年徴拜太子少保十二年
十月卒於位時年五十八太祖傷悼親臨慟焉仍令水
池公護監護喪事贈本官諡曰靖測性仁恕好施與衣
食之外家無蓄積在洛陽之日曾被竊盗所失物即其
妻陽平公主之衣服也州縣擒盗并物俱獲測恐此盗
坐之以死乃不認焉遂遇赦得免盗既感恩因請為測
左右及測從魏孝武西遷事極狼狽此人亦從測入闗
竟無異志子該嗣歴官内外位至上開府儀同三司臨
淄縣公測弟深
深字奴干性鯁正有器局年數嵗便累石為營伍并折
草作旌旗布置行列皆有軍陣之勢父永遇見之乃大
喜曰汝自然知此於後必為名將至永安初起家祕書
郎時羣盗蜂𧺫深屢言時事爾朱榮雅知重之拜厲武
將軍尋除車騎府主簿三年授子都督領宿衛兵卒及
齊神武舉兵入洛孝武西遷既事起倉卒人多逃散深
撫循所部並得入闗以功賜爵長樂縣伯太祖以深有
謀畧欲引致左右圖議政事大統元年乃啟為丞相府
主簿加朱衣直閤尋轉尚書直事郎中及齊神武屯蒲
坂分遣其將竇泰趣潼闗髙敖曹圍洛陽太祖將襲泰
諸將咸難之太祖乃隐其事陽若未有謀者而獨問䇿
於深對曰竇氏歡之驍將也頑㐫而勇戰亟勝而輕敵
歡每仗之以為禦侮今者大軍若就蒲坂則髙歡拒守
竇泰必援之内外受敵取敗之道也不如選輕鋭之卒
潜出小闗竇性躁急必來决戰髙歡持重未即救之則
竇可擒也既虜竇氏歡勢自沮回師禦之可以制勝太
祖喜曰是吾心也軍遂行果獲泰而齊神武亦退深又
説太祖進取𢎞農復克之太祖大悦謂深曰君即吾家
之陳平也是冬齊神武又率大衆度河渉洛至於沙苑
諸將皆有懼色唯深獨賀太祖詰之曰賊來充斥何賀
之有對曰髙歡之撫河北甚得衆心雖乏智謀人皆用
命以此自守未易可圖今懸師度河非衆所欲唯歡恥
失竇氏愎諫而來所謂忿兵一戰可以擒也此事昭然
可見不賀何為請假深一節發王羆之兵邀其走路使
無遺類矣太祖然之尋而大破齊神武軍如深所䇿四
年從戰河橋六年别監李弼軍討白額稽胡並有戰功
俄進爵為侯歴通直散騎常侍東雍州别駕使持節大
都督東雍州刺史深為政嚴明示民以信抑挫豪右吏
民懷之十七年入為雍州别駕魏恭帝二年進車騎大
將軍儀同三司散騎常侍六官建拜小吏部下大夫孝
閔帝受禪進位驃騎大將軍開府儀同三司遷吏部中
大夫武成元年除幽州刺史改封安化縣公二年徵拜
宗師大夫轉軍司馬保定初除京兆尹入為司㑹中大
夫深少喪父事兄甚謹性多奇譎好讀兵書既在近侍
每進籌䇿及在選曹頗獲時譽性仁愛情隆宗黨從弟
神譽神慶幼孤深撫訓之義均同氣世亦以此稱焉天
和三年卒於位贈使持節少師恒雲蔚三州刺史諡曰
成康子孝伯自有傳
史臣曰太祖屬禍亂之辰以征伐定海内大則連兵百
萬繋以存亡小則轉戰邊亭不闋旬月是以人無少長
士無賢愚莫不投筆要功横戈請奮若夫數將者並攀
翼雲漢底績屯夷雖運移年世而名成終始羙矣哉以
赫連逹之先識而加之以仁恕蔡祐之敢勇而終之以
不伐斯豈企及所致乎抑亦天性也宇文測昆季政績
謀猷咸有可述其當時之良臣歟
　
　
　
　
　周書卷二十七
　周書卷二十七考證
田𢎞𫝊子恭嗣○北史云子仁恭嗣脱一仁字
　
　
　
　
　
　
　
　
　
　
　
　
　
　周書卷二十七考證
欽定四庫全書
　周書卷二十八
　　唐　令　狐　徳　棻　等　撰
　列𫝊第二十
　　史寕
　　陸騰
　　賀若敦
　　權景宣(郭賢/)
史寕字永和建康袁氏人也曾祖豫仕沮渠氏為臨松
令魏平涼州祖灌隨例遷於撫寕鎮因家焉父遵初為
征虜府鎧曹參軍屬杜洛周構逆六鎮自相屠陷遵遂
率鄉里二千家奔恒州其後恒州為賊所敗遵復歸洛
陽拜樓煩郡守及寕著勲追贈散騎常侍征西大將軍
涼州刺史諡曰貞寕少以軍功拜别將遷直閣將軍都
督宿衛禁中尋加持節征東將軍金紫光禄大夫賀㧞
勝為荆州刺史寕以本官為勝軍司率歩騎一千隨勝
之部值荆蠻騷動三鵶路絶寕先驅平之因撫慰蠻左
翕然降附遂税得馬一千五百匹供軍尋除南郢州刺
史及勝為大行臺表寕為大都督率歩騎一萬攻梁下
溠戍破之封武平縣伯邑五百戸又攻㧞梁齊興鎮等
九城獲戸二萬而還未及論功屬魏孝武西遷東魏遣
侯景率衆㓂荆州寕隨勝奔梁梁武帝引寕至香磴前
謂之曰觀卿風表終至富貴我當使卿衣錦還鄉寕荅
曰臣世荷魏恩位為列將天長喪亂本朝傾覆不能北
面逆賊幸得息肩有道儻如明詔欣幸實多因涕泣横
流梁武為之動容在梁二年勝乃與寕宻圖歸計寕曰
朱异既為梁主所信任請徃見之勝然其言寕乃見异
申以投分之言㣲託思歸之意辭氣雅至异亦嗟挹謂
寕曰桑梓之思其可忘懷當為奏聞必望遂所請耳未
幾梁主果許勝等歸大統二年寕自梁歸闕進爵為侯
增邑三百戸久之遷車騎將軍行涇州事時賊帥莫折
後熾㓂掠居民寕率州兵與行原州事李賢討破之轉
通直散騎常侍東義州刺史東魏亦以故胡梨苟為東
義州刺史寕僅得入州梨苟亦至寕迎撃破之斬其洛
安郡守馮善道州既鄰接疆埸百姓流移寕留心撫慰
咸來復業十二年轉涼州刺史寕未至而前刺史宇文
仲和據州作亂詔遣獨孤信率兵與寕討之寕先至涼
州為陳禍福城中吏民皆相率降附仲和仍據城不下
尋亦克之加車騎大將軍儀同三司大都督涼西涼二
州諸軍事散騎常侍涼州刺史十五年遷驃騎大將軍
開府儀同三司加侍中進爵為公十六年宕昌叛羌獠
甘作亂逐其王彌定而自立幷連結傍乞鐵忽及鄭五
醜等詔寕率軍與宇文貴豆盧寕等討之寕别撃獠甘
而山路險阻纔通單騎獠甘已分其黨立柵守險寕進
兵攻之遂破其柵獠甘率三萬人逆戰寕復大破之追
奔至宕昌獠甘將百騎走投生羌鞏亷玉彌定遂得復
位寕以未獲獠甘宻欲圖之乃揚聲欲還獠甘聞之復
招引叛羌依山起柵欲攻彌定寕謂諸將曰此羌入吾
術中當進兵擒之耳諸將思歸咸曰生羌聚散無常依
據山谷今若追討恐引日無成且彌定還得守蕃將軍
功已立矣獠甘勢弱彌定足能制之以此還師䇿之上
者寕曰一日縱敵數世之患豈可捨將滅之宼更煩再
舉人臣之禮知無不為以此諸君不足與計事也如更
沮衆寕豈不能斬諸君邪遂進軍獠甘衆亦至與戰大
破之生獲獠甘狥而斬之并執鞏亷玉送闕所得軍實
悉分賞將士寕無私焉師還詔寕率所部鎮河陽寕先
在涼州戎夷服其威惠遷鎮之後邊民並思慕之魏廢
帝元年復除涼甘𤓰三州諸軍事涼州刺史初茹茹與
魏和親後更離叛尋為突厥所破殺其主阿那瓌部落
逃逸者仍奉瓌之子孫抄掠河右寕率兵邀擊獲瓌子
孫二人并其種落酋長自是每戰破之前後獲數萬人
進爵安政郡公三年吐谷渾通使於齊寕撃獲之就拜
大將軍寕後遣使詣太祖請事太祖即以所服冠履衣
被及弓箭甲矟等賜寕謂其使人曰為我謝涼州孤解
衣以衣公推心以委公公其善始令終無損功名也時
突厥木汗可汗假道涼州將襲吐渾太祖令寕率騎隨
之軍至番禾吐渾已覺奔於南山木汗將分兵追之令
俱㑹於青海寕謂木汙曰樹敦賀真二城是吐渾巢穴
今若㧞其本根餘種自然離散此上䇿也木汗從之即
分為兩軍木汗從北道向賀真寕趣樹敦渾娑周國王
率衆逆戰寕撃斬之踰山履險遂至樹敦敦是渾之舊
都多諸珍藏而渾主先已奔賀真留其征南王及數千
人固守寕進兵攻之退渾人果開門逐之因回兵奮撃
門未及闔寕兵遂得入生獲其征南王俘虜男女財寳
盡歸諸突厥渾賀羅㧞王依險為柵周回五十餘里欲
塞寕路寕攻其柵破之俘斬萬計獲雜畜數萬頭木汗
亦破賀真虜渾主妻子大獲珍物寕還軍於青海與木
汗㑹木汗握寕手歎其勇決并遺所乗良馬令寕於帳
前乘之木汗親自歩送突厥以寕所圖必破皆畏憚之
咸曰此中國神智人也及將班師木汗又遺寕奴婢一
百口馬五百匹羊一萬口寕乃還州尋被徵入朝屬太
祖崩寕悲慟不已乃請赴陵所盡哀并告行師克㨗孝
閔帝踐阼拜小司徒出為荆襄浙郢等五十二州及江
陵鎮防諸軍事荆州刺史寕有識畫諳兵權臨敵指偽
皆如其䇿甚得當時之譽及在荆州頗自奢縱貪濁不
修法度嘗出有人訴州佐曲法寕還付被訟者治之自
是有事者不復敢言聲名大損於西州保定三年卒於
州諡曰烈子雄嗣雄字世武少勇敢膂力過人便弓馬
有筭畧年十四從寕於牽屯山奉迎太祖仍從校獵弓
無虗發太祖歎異之尋尚太祖女永富公主除使持節
驃騎大將軍開府儀同三司累遷駕部中大夫司馭中
大夫從柱國枹罕公辛威鎮金城遂卒於軍時年二十
四雄弟祥以父勲賜爵武遂縣公祥弟雲亦以父勲賜
爵武平縣公歴位司織下大夫儀同大將軍雲弟威亦
以父勲賜爵武當縣公
陸騰字顯聖代人也髙祖俟魏征西大將軍東平王祖
彌夏州刺史父旭性雅澹好老易緯候之學撰五星要
訣及兩儀真圖頗得其指要太和中徵拜中書博士稍
遷散騎常侍知天下將亂遂隐於太行山孝莊即位屢
徵不起後贈并汾恒肆四州刺史騰少慷慨有大節解
巾員外散騎侍郎司徒府中兵參軍爾朱榮入洛以騰
為通直散騎侍郎帳内都督從平葛榮以功賜爵清河
縣伯普泰初遷朱衣直閤尚安平主即東萊王貴平女
也魏孝武幸貴平第見騰與語悦之謂貴平曰阿翁真
得好壻即擢為通直散騎常侍及孝武西遷騰時使青
州遂沒於鄴東魏興和初徵拜征西將軍領陽城郡守
大統九年大軍東討以騰所據衝要遂先攻之時兵威
甚盛長史麻休勸騰降不許拒守經月餘城䧟被執太
祖釋而禮之問其東間消息騰盛陳東州人物又叙述
時事辭理抑揚太祖笑曰卿真不背本也即拜帳内大
都督未幾除太子庶子遷武衛將軍既為太祖所知願
立功效不求内職太祖嘉之十三年拜車騎大將軍儀
同三司魏廢帝元年安康賊黄衆寳等作亂連結漢中
衆數萬攻圍東梁州城中糧盡詔騰率軍自子午谷以
援之騰乃星言就道至便與戰大破之軍還拜龍州刺
史太祖謂騰曰今欲通江由路直出南奏卿宜善思經
畧騰曰必望臨機制變未敢預陳太祖曰此是卿取柱
國之日卿其勉之即解所服金帶賜之州民李廣嗣李
武等憑據巖險以為堡壁招集不逞之徒攻刼郡縣歴
政不能治騰宻令多造飛梯身率麾下夜徃掩襲未明
四面俱上遂破之執廣嗣等於鼓下其黨有任公忻者
更聚徒衆圍逼州城乃語騰曰但免廣嗣及武即散兵
請罪騰謂將士曰吾若不殺廣嗣等可謂隳軍實而長
宼讐事之不可者也公忻𥪡子乃敢要人即斬廣嗣及
武以首示之賊徒阻氣於是出兵奮撃盡獲之魏恭帝
三年拜驃騎大將軍開府儀同三司轉江州刺史爵上
庸縣公邑二千戸陵州木籠獠恃險麤獷每行抄刼詔
騰討之獠既因山為城攻之未可㧞騰遂於城下多設
聲樂及諸雜伎示無戰心諸賊果棄其兵仗或擕妻子
臨城觀樂騰知其無備宻令衆軍俱上諸賊惶懼不知
所為遂縱兵討撃盡破之斬首一萬級俘獲五千人世
宗初陵眉戎江資卭新遂八州夷夏及合州民張瑜兄
弟并反衆數萬人攻破郡縣騰率兵討之轉潼州刺史
武成元年詔徵騰入朝世宗面勑之曰益州險逺非親
勿居故令齊公作鎮卿之武畧已著遐邇兵馬鎮防皆
當委卿統攝於是徙隆州刺史隨憲入蜀及趙公招代
憲復請留之保定元年遷隆州總管領刺史二年資州
槃石民反殺郡守據險自守州軍不能制騰率軍討擊
盡破斬之而蠻獠兵及所在蜂起山路險阻難得掩襲
騰遂量山川形勢隨便開道蠻獠畏威承風請服所開
之路多得古銘並是諸葛亮桓温舊道是年鐵山獠抄
断内江路使驛不通騰乃進軍討之欲至鐵山乃偽還
師賊不以為虞遂不守備騰出其不意擊之應時奔潰
一日下其三城斬其魁帥俘獲三千人招納降附者三
萬戸帝以騰母在齊未令東討適有其親屬自東還朝
者晉公護奉令偽告騰云齊為無道已誅公家母兄並
從塗炭盖欲發其怒也騰乃發哀泣血志在復讐四年
齊公憲與晉公護東征請騰為副趙公招時在蜀復留
之晉公護與招書曰今朝廷令齊公掃蕩河洛欲與此
人同行汝彼無事且宜借吾也於是命騰馳傳入朝副
憲東討五年拜司憲中大夫天和初信州蠻蜑據江峽
反叛連結二千餘里自稱王侯殺刺史守令等又詔騰
率軍討之騰乃先趣益州進驍勇之士兼具樓船㳂外
江而下軍至湯口分道奮擊所向摧破乃築京觀以旌
武功語在蠻𫝊涪陵郡守藺休祖又據楚向臨容開信
等州地方二千餘里阻兵為亂復詔騰討之初與大戰
斬首二千餘級俘獲千餘人當時雖摧其鋒而賊衆既
多自夏及秋無日不戰師老糧盡遂停軍集市更思方
畧賊見騰不出四面競前騰乃激勵其衆士皆争奮復
攻㧞其魚令城大獲糧儲以充軍實又破銅盤等七柵
前後斬獲四千人并舩艦等又築臨州集市二城以鎮
遏之騰自在龍州至是前後破平諸賊凡賞得奴婢八
百口馬牛稱是於是巴蜀悉定詔令樹碑紀績焉四年
遷江陵總管陳遣其將章昭逹率衆五萬舩艦二千圍
江陵衛王直聞有陳宼遣大將軍趙誾李遷哲等率歩
騎赴之並受騰節度時遷哲等守外城陳將程文季雷
道勤夜來掩襲遷哲等驚亂不能抗禦騰夜遣開門出
甲士奮撃大破之陳人奔潰道勤中流矢而斃虜獲二
百餘人陳人又決龍川寕邦堤引水灌江陵城騰親率
將士戰於西堤破之斬首數千級陳人乃遁六年進位
柱國進爵上庸郡公增邑通前三千五百戸建徳二年
徵拜大司空尋出為涇州總管宣政元年冬薨於京師
贈本官加并汾等五州刺史重贈大後丞諡曰定子𤣥
嗣𤣥字士鑒騰入闗時年始七嵗仕齊為奉朝請歴成
平縣令齊平髙祖見𤣥特加勞勉即拜地官府都上士
大象末為隋文相府内兵參軍𤣥弟融字士傾最知名
少歴顯職大象中位至大將軍定陵縣公
賀若敦代人也父綂為東魏潁州長史大統二年執刺
史田迅以州降至長安魏文帝謂綂曰卿自潁川從我
何日能忘即拜右衛將軍散騎常侍兗州刺史賜爵當
亭縣公尋除北雍州刺史卒贈侍中燕朔恒三州刺史
司空公諡曰哀敦少有氣幹善騎射統之謀執迅也慮
事不果又以累弱既多難以自㧞沉吟者久之敦時年
十七乃進䇿曰大人徃事葛榮巳為將帥後入爾朱禮
遇猶重韓陵之役屈節髙歡既非故人又無功效今日
委任無異於前者正以天下未定方藉英雄之力一旦
清平豈有相容之理以敦愚計恐將來有危亡之憂願
思全身逺害不得有所顧念也綂乃流涕從之遂定謀
歸太祖時羣盗蜂起各據山谷大龜山賊張世顯潜來
襲統敦挺身赴戰手斬七八人賊乃退走綂大悦謂左
右僚屬曰我少從軍旅戰陣非一如此兒年時膽畧者
未見其人非唯成我門戸亦當為國名将明年從河内公
獨孤信於洛陽被圍敦彎弓三射箭不虗發信大奇之
乃言於太祖太祖異之引置麾下授都督封安陵縣伯
邑四百戸嘗從太祖校獵於甘泉宫時圍人不齊獸多
逃逸太祖大怒人皆股戰圍内唯有一鹿俄亦突圍而
走敦躍馬馳之鹿上東山敦棄馬步逐至山半便掣之
而下太祖大悦諸將因得免責累遷太子庶子撫軍將
軍通直散騎常侍大都督車騎大將軍散騎常侍儀同
三司進爵廣鄉縣侯敦既有武藝太祖恒欲以將帥任
之魏廢帝二年拜右衛將軍俄加驃騎大將軍開府儀
同三司進爵為公時岷蜀𥘉開民情尚梗巴西人譙淹
據南梁州與梁西江州刺史王開業共為表裏扇動羣
蠻太祖令敦率軍討之山路艱險人迹罕至敦身先將
士攀木縁崖倍道兼行乗其不意又遣儀同扶猛破其
别帥向鎮侯於白帝淹乃與開業并其黨泉玉成侯造
等率衆七千口累三萬自墊江而下就梁王琳敦邀擊
破之淹復依山立柵南引蠻帥向白彪為援敦設反間
離其黨與因其懈怠復破之斬淹盡俘其衆進爵武都
公增邑通前一千七百戸拜典祀中大夫尋出為金州
都督七州諸軍事金州刺史向白彪又與蠻帥向五子
等聚衆為宼圍逼信州詔敦與開府田𢎞赴救未至而
城已䧟進與白彪等戰破之俘斬二千人仍進軍追討
遂平信州是嵗荆州蠻帥文子榮自號仁州刺史擁逼
土人據沮漳為逆復令敦與開府潘招討之擒子榮并
虜其衆武成元年入為軍司馬自江陵平後巴湘之地
並内屬每遣梁人守之至是陳將侯填侯安都等圍逼
湘州遏絶糧援乃令敦率歩騎六千度江赴救瑱等以
敦孤軍深入規欲取之敦每設奇伏連戰破瑱乗勝徑
進遂次湘州因此輕敵不以為虞俄而霖雨不已秋水
汎溢陳人濟師江路遂斷糧援既絶人懐危懼敦於是
分兵抄掠以充資費恐瑱等知其糧少乃於營内多為
土聚覆之以米集諸營軍士人各持囊遣官司部分若
欲給糧者因召側近村民陽有所訪問令於營外遥見
隨即遣之瑱等聞之良以為實乃據守要險欲曠日以
老敦師敦又增修營壘造廬舍示以持久湘羅之間遂
廢農業瑱等無如之何初土人亟乗輕船載米粟及籠
鷄鴨以餉瑱軍敦患之乃偽為土人裝船伏甲士於中
瑱兵人望見謂餉船之至逆來争取敦甲士出而擒之
敦軍數有叛人乗馬投瑱者輒納之敦又别取一馬牽
以趣船令船中逆以鞭鞭之如是者再三馬便畏船不
上後伏兵於江岸遣人以招瑱軍詐稱投附瑱便遣兵
迎接競來牽馬馬既畏船不上敦發伏掩之盡殪此後
實有饋餉及亡命奔瑱者猶謂敦之設詐逆遣扞撃並
不敢受相持嵗餘瑱等不能制求借船送敦度江敦慮
其或詐拒而弗許瑱復遣使謂敦曰驃騎在此既久今
欲給船相送何為不去敦報云湘州是我國家之地為
爾侵逼敦來之日欲相平殄既未得一決所以不去瑱
後日復遣使來敦謂使者云必須我還可舍我百里當
為汝去瑱等留船於江將兵去津路百里敦覘知非詐
徐理舟檝勒衆而還在軍病死者十五六晉公護以敦
失地無功除名為民保定二年拜工部中大夫尋出為
金州總管七州諸軍事金州刺史三年從柱國楊忠引
突厥破齊長城至并州而還以敦為殿别封一子順義
縣公邑一千戸五年除中州刺史鎮函谷敦恃功負氣
顧其流輩皆為大將軍敦獨未得兼以湘州之役全軍
而反不蒙旌賞翻𬒳除名每懷怨怒屬有臺使至乃出
怨言晉公護怒遂徴敦還逼令自殺時年四十九建徳
初追贈大將軍諡曰烈子弼有文武材畧大象末位至
開府儀同大將軍揚州刺史襄邑縣公敦弟誼亦知名
官至柱國海陵縣公
權景宣字暉逺天水顯親人也父曇騰魏隴西郡守贈
秦州刺史景宣少聪悟有氣俠宗黨皆歎異之年十七
魏行臺蕭寳夤見而奇之表為輕車將軍及寳夤敗景
宣歸鄉里太祖平隴右擢為行臺郎中魏孝武西遷授
鎮逺將軍歩兵校尉加平西將軍秦州大中正大綂初
轉祠部郎中景宣曉兵權有智畧從太祖㧞𢎞農破沙
苑皆先登䧟陣轉外兵郎中從開府于謹援洛陽景宣
督課糧儲軍以周濟時初復洛陽將修繕宫室景宣率
徒三千先出採運㑹東魏兵至司州牧元季海等以衆
少㧞還屬城悉叛道路擁塞景宣將二十騎且戰且走
從騎畧盡景宣輕馬突圍手斬數級馳而獲免因投民
家自匿景宣以久藏非計乃偽作太祖書招募得五百
餘人保據宜陽聲言大軍續至東魏將叚琛等率衆至
九曲憚景宣不敢進景宣恐琛審其虗實乃將腹心自
隨詐云迎軍因得西遁與儀同李延孫相㑹攻孔城洛
陽以南尋亦來附太祖即留景宣守張白塢節度東南
義軍東魏將王元凱入洛景宣與延孫等撃走之以功
授大行臺右丞進屯宜陽攻襄城㧞之獲郡守王洪顯
俘斬五百餘人太祖嘉之徵入朝錄前後功封顯親縣
男邑三百戸除南陽郡守郡鄰敵境舊制發民守防三
十五處多廢農桑而姦宄猶作景宣至並除之唯修起
城樓多備器械宼盗歛迹民得肄業百姓稱之立碑頌
徳太祖特賞粟帛以旌其能遷廣州刺史侯景舉河南
來附景宣從僕射王思政經畧應接既而侯景南叛恐
東魏復有其地以景宣為大都督豫州刺史鎮樂口東
魏亦遣張伯徳為刺史伯徳令其將劉貴平率其戍卒
及山蠻屢來攻逼景宣兵不滿千人隨機奮撃前後擒
斬三千餘級貴平乃退走進授使持節車騎大將軍儀
同三司潁川䧟後太祖以樂口等諸城道路阻絶悉令
㧞還襄州刺史把秀以狼狽得罪景宣號令嚴明戎旅
整肅所部全濟獨被優賞仍留鎮荆州委以鵶南之事
初梁嶽陽王蕭察將以襄陽歸朝仍勒兵攻梁元帝於
江陵察叛將杜岸乗虗襲之景宣乃率騎三千助詧破
岸察因是乃送其妻王氏及子嶚入質景宣又與開府
楊忠取梁將柳仲禮㧞安陸隨郡久之随州城民吴士
英等殺刺史黄道玉因聚為宼景宣以英等小賊可以
計取之若聲其罪恐同惡者衆廼與英書偽稱道玉凶
暴歸功英等英果信之遂相率而至景宣執而戮之散
其黨與進攻應城㧞之獲夏侯珍洽於是應禮安隨並
平朝議以景宣威行南服廼授并安肆郢新應六州諸
軍事并州刺史尋進驃騎大將軍開府儀同三司加侍
中兼督江北司二州諸軍事進爵為伯邑五百戸唐州
蠻田魯嘉自號豫州伯引致齊兵大為民患景宣又破
之獲魯嘉以其地為郡轉安州刺史梁定州刺史李洪
逺初欵後叛景宣惡其懷貳宻襲破之虜其家口及部
衆洪逺脱身走免自是酋帥懾服無敢叛者燕公于謹
征江陵景宣别破梁司空陸法和司馬羊亮於溳水又
遣别帥攻㧞魯山多造舟艦益張旗幟臨江欲度以懼
梁人梁將王琳在湘州景宣遺之書諭以禍福琳遂遣
長史席壑因景宣請舉州欵附孝閔帝踐阼徵為司憲
中大夫尋除基鄀硤平四州五防諸軍事江陵防主加
大將軍保定四年晉公護東討景宣别討河南齊豫州
刺史王士良永州刺史蕭世怡並以城降景宣以開府
謝徹守永州開府郭彦守豫州以士良世怡及降卒一
千人歸諸京師尋而洛陽不守乃棄二州㧞其將士而
還至昌州而羅陽蠻反景宣回軍破之斬首千級獲生
口二千雜畜千頭送闕還次灞上晉公䕶親迎勞之天
和初授荆州總管十七州諸軍事荆州刺史進爵千金
郡公陳湘州刺史華皎舉州欵附表請援兵勑景宣綂
水軍與皎俱下景宣到夏口陳人已至而景宣以任遇
隆重遂驕傲恣縱多自矜伐兼納賄貨指麾節度朝出
夕改將士憤怒莫肯用命及水軍始交一時奔北船艦
器仗畧無孑遺時衛公直總督諸軍以景宣負敗欲繩
以軍法朝廷不忍加罪遣使就軍赦之尋遇疾卒贈河
渭鄯三州刺史諡曰恭子如璋嗣位至開府膠州刺史
如漳弟如玖儀同大將軍廣川縣侯景宣之去樂口南
荆州刺史郭賢據魯陽以拒東魏
賢字道因趙興陽州人也父雲涼州司馬賢性彊記學
渉經史魏正光末賊帥宿勤明達圍逼豳州刺史畢暉
𥙷賢綂軍與之拒守後為州主簿行北地郡事以征討
有功授都督大綂二年齊神武襲䧟夏州太祖慮其南
下與朝臣議之賢進曰髙歡兵士雖衆智勇已竭䇿其
舉措必不敢逺來昔賀㧞公初薨闗中振駭而歡不能
因利乗便進取雍州是其無智及鑾駕西遷六軍寡弱
毛鴻賓喪敗闗門不守又不能乗此危機以要一戰是
其無勇今上下同心士民戮力歡志沮喪寕敢送死且
豳夏荒阻千里無烟縱欲南侵資糧莫繼以此而言不
來必矣齊神武後果退如賢所䇿尋加伏波將軍從王
思政鎮𢎞農授使持節行義州事當州都督轉行𢎞農
郡事賢質直有筭畧思政甚重之禦邊之謀多與賢參
決十二年除輔國將軍南州刺史及侯景來附思政遣
賢先出三鵶鎮於魯陽加大都督封安武縣子邑四百
戸尋進車騎大將軍儀同三司加散騎常侍及潁川被
圍東魏遣蠻首魯和扇動羣蠻規斷鵶路和乃遣其從
弟與和為漢廣郡守率其部曲侵擾州境賢宻簡士馬
輕徃掩襲大破之遂擒魯和既而潁川䧟權景宣等並
拔軍西遷自魯陽以東皆附東魏將彭樂因之遂來攻
逼賢撫循將士咸為盡其力用樂不能克乃引軍退而
東魏又以土民韋黙兒為義州刺史鎮父城以逼賢賢
又率軍攻黙兒擒之轉廣州刺史後從尉遲迥伐蜀行
安州事魏恭帝元年行寕蜀郡事兼益州長史以平蜀
勲進爵為伯增邑五百戸轉行始州事孝閔帝踐阼進
位驃騎大將軍開府儀同三司進爵為侯增邑通前一
千四百戸世宗初除迎師中大夫尋出為勲州刺史鎮
玉壁武成二年遷安應等十二州諸軍事安州刺史進
爵樂昌縣公賢在官雖無明察之譽以亷平待物去後
頗亦見思保定三年轉陜州刺史天和元年卒於位贈
少保寕蔚朔三州刺史諡曰節賢衣服飲食雖以儉約
自處而居家豐麗室有餘貲時論譏其詐云子正嗣
史臣曰昔耿恭抗勁虜於疏勒馬敦拒羣兵於汧城雖
以生易死終頼王師之助其嘉聲峻節亦見稱於良史
焉賀若敦志節慷慨深入敵境勍敵絶其糧道長江阻
其歸塗勢危而䇿出無方事廹而雄心彌厲故能使士
卒感其義敵人畏其威利渉死地全師而返非夫忘生
以徇國者其孰能若此者乎俯窺元定之傳曾糞土之
不若也誠宜裂地以賞之分職以授之而茂勲莫紀嚴
刑已及嗟乎政之紕繆一至於此天下是以知宇文護
不能終其位焉史寕權景宣並以將帥之才受内外之
寵總戎薄伐著剋敵之功布政蒞民垂稱職之譽若此
者豈非有國之良翰歟然而史在末年貨財虧其雅志
權亦晚節矜驕䘮其威聲傳曰終之實難其斯之謂矣
陸騰志氣懔然雅仗名節及授戎律建藩麾席卷巴梁
則功著銘典雲撤江漢則聲流帝籍身名俱劭其最優
乎
　
　
　周書卷二十八
　周書卷二十八考證
史寕𫝊遂至樹敦敦是渾之舊都○北史云樹敦是渾
　之舊都脱一樹字
寕進兵攻之退○北史云寕進兵攻之偽退脱一偽字
賀若敦傳復令敦與開府潘招討之○潘招北史作叚
　韶
　
　
　
　
　
　
　
　
　
　周書卷二十八考證
欽定四庫全書
　周書卷二十九
　　唐　令　狐　徳　棻　等　撰
　列𫝊第二十一
　　王傑
　　王勇
　　宇文虬
　　宇文盛(弟丘/)
　　耿豪
　　髙琳
　　李和
　　伊婁穆
　　楊紹
　　王雅
　　達奚寔
　　劉雄
　　侯植
王傑金城直城人也本名文達髙祖萬國魏伏波將軍
燕州刺史父巢龍驤將軍榆中鎮將傑少有壯志每以
功名自許善騎射有膂力魏孝武初起家子都督後從
西遷賜爵都昌縣子太祖奇其才擢授揚烈將軍羽林
監尋加都督太祖嘗謂諸將曰王文達萬人敵也但恐
勇決太過耳復潼闗破沙苑争河橋戰邙山皆以勇敢
聞親待日隆賞賜加於倫等於是賜姓宇文氏除岐州
刺史加撫軍將軍銀青光禄大夫進爵為公邑八百戸
累遷大都督車騎大將軍儀同三司侍中驃騎大將軍
開府儀同三司魏恭帝元年從于謹圍江陵時柵内有
人善用長矟戰士將登者多為所斃謹令傑射之應弦
而倒登者乃得入餘衆繼進遂拔之謹喜曰濟我大事
者在公此箭也孝閔帝踐阼進爵張掖郡公增邑一千
戸出為河州刺史朝廷以傑勲望俱重故授以本州保
定三年進爵大將軍三年詔傑與隋公楊忠自漢北伐
齊至并州而還天和三年除宜州刺史增邑通前三千
六百戸六年從齊公憲東禦齊將斛律明月進位柱國
建徳初除涇州總管傑少從軍旅雖不習吏事所歴州
府咸以忠恕為心以是頗為百姓所慕宣帝即位拜上
柱國大象元年薨時年六十五贈河鄯鄧延洮宕翼七
州諸軍事河州刺史追封鄂國公諡曰威子孝僊大象
末位至開府儀同大將軍
王勇代武川人也本名胡仁少雄健有膽決便弓馬膂
力過人魏永安中万俟醜奴等寇亂闗隴勇占募隨軍
討之以功授寕朔將軍奉車都尉又數從侯莫陳悦賀
拔岳征討功每居多拜别將及太祖為丞相引為帳内
直盪都督加後將軍太中大夫封包信縣子邑三百戸
大綂初增邑四百戸進爵為侯從擒竇泰復𢎞農戰沙
苑氣盖衆軍所當必破太祖歎其勇敢賞賜特隆進爵
為公邑一千五百戸拜鎮南將軍授帥都督從討趙青
雀平之論功居最除衛大將軍殷州刺史加通直散騎
常侍兼太子武衛率邙山之戰勇率敢死之士三百人
竝執短兵大呼直進出入衝撃殺傷甚多敵人無敢當
者是役也大軍不利唯勇及王文達耿令貴三人力戰
皆有殊功太祖於是賞帛一千疋令自分之軍還皆拜
上州刺史以雍州岐州北雍州擬授勇等然州頗有優
劣又令探籌取之勇遂得雍州文達得岐州令貴得北
雍州仍賜勇名為勇令貴名豪文達名傑以彰其功十
三年授大都督遷使持節車騎大將軍儀同三司十五
年進侍中驃騎大將軍開府儀同三司魏恭帝元年從
柱國趙貴征茹茹破之勇追撃獲雜畜數千頭進爵新
陽郡公增邑通前二千戸仍賜姓庫汗氏六官建拜稍
伯中大夫又論討茹茹功别封永固縣伯邑五百戸時
有别封者例聼回授次子勇獨請封兄子元興時人義
之尋進位大將軍世宗初岷山羌豪鞏亷俱和叛勇帥
師討平之勇性雄猛為當時驍將然矜功伐善好揚人
之惡時論亦以此鄙之柱國侯莫陳崇勲髙望重與諸
將同謁晉公護聞勇數論人之短乃於衆中折辱之勇
遂慙恚因疽發背而卒子昌嗣官至大將軍
宇文虬字樂仁代武川人也性驍悍有膽畧少從軍征
討累有戰功魏永安中除征虜將軍中散大夫加都督
魏孝武初從獨孤信在荆州破梁人於下溠遂平歐陽
鄼城虬俘獲甚多又攻南陽廣平二城擒郡守一人以
功加安西將軍銀青光禄大夫員外直閤將軍閤内都
督封南安縣侯邑九百戸及孝武西遷以獨孤信為行
臺信引虬為帳内都督破田八能及擒東魏荆州刺史
辛纂虬功居多尋随信奔梁大綂三年歸闕朝廷論前
後功增邑四百戸進爵為公擒竇泰復𢎞農及沙苑河
橋之戰皆有功增邑八百戸進車騎將軍左光禄大夫
七年除漢陽郡守又從獨孤信討梁企定破之十一年
出為南秦州刺史加車騎大將軍儀同三司進驃騎大
將軍開府儀同三司追論斬辛纂功增邑一千戸十七
年與大將軍王雄征上津魏興等竝平之又於白馬與
武陵王蕭紀將楊乾運戰破之虬每經行陣必身先卒
伍故上下同心戰無不克尋而魏興復叛虬又與王雄
討平之俄除金州刺史進位大將軍後以疾卒
宇文盛字保興代人也曾祖伊與敦祖長夀父文孤竝
為沃野鎮軍主盛志力驍雄初為太祖帳内從破侯莫
陳悦授威烈將軍封漁陽縣子邑三百戸大綂三年兼
都督從擒竇泰復𢎞農破沙苑授都督平逺將軍歩兵
校尉進爵為公增邑八百戸除馮翊郡守加帥都督西
安州大中正通直散騎常侍撫軍將軍增邑三百戸累
遷大都督車騎大將軍儀同三司驃騎大將軍開府儀
同三司塩州刺史及楚公趙貴謀為亂盛宻赴京告之
貴誅授大將軍進爵忠城郡公除涇州都督賜甲一領
奴婢二百口馬五百疋牛羊及莊田什物等稱是仍從
賀蘭祥平洮陽供和二城别封一子甘棠縣公轉延州
總管進位柱國天和五年入為大宗伯六年與柱國王
傑從齊公憲東討時汾州被圍日久憲遣盛運粟以給
之仍赴姚襄城受憲節度齊將叚孝先率兵大至盛力
戰拒之孝先退乃築大寕城而還建徳二年授少師五
年從髙祖東伐率歩騎一萬守汾水闗宣帝即位拜上
柱國增邑通前四千六百戸大象中薨子述嗣大象末
上柱國濮陽公盛弟丘丘字胡奴起家襄威將軍奉朝
請都督賜爵臨邑縣子稍遷輔國將軍大都督預告趙
貴謀拜車騎大將軍儀同三司進爵安義縣侯邑一千
戸加驃騎大將軍開府儀同三司進爵為公除咸陽郡
守遷汾州刺史入為左宫伯進位大將軍出為延綏丹
三州三防諸軍事延州刺史轉凉甘𤓰三州諸軍事涼
州刺史加柱國大將軍建徳元年薨時年六十贈柱國
宜鄜等州刺史子隴嗣
耿豪鉅鹿人也本名令貴其先避劉石之亂居遼東因
仕於燕曾祖超率衆歸魏遂家於神武川豪少麄獷有
武藝好以氣凌人賀拔岳西征引為帳内岳被害歸太
祖以武勇見知豪亦自謂所事得主從討侯莫陳悦及
迎魏孝武録前後功封平原縣子邑三百戸除寕朔將
軍奉車都尉遷征虜將軍加通直散騎常侍進爵為侯
增邑七百戸從擒竇泰復𢎞農豪先鋒䧟陣加前將軍
中散大夫沙苑之戰豪殺傷甚多血染甲裳盡赤太祖
見之歎曰令貴武猛所向無前觀其甲裳足以為驗不
須更論級數也於是進爵為公增邑通前一千五百戸
除鎮北將軍金紫光禄大夫南郢州刺史九年從太祖
戰於邙山豪謂所部曰大丈夫見賊須右手拔刀左手
把矟直刺直斫慎莫皺眉畏死遂大呼獨入敵人鋒刃
亂下當時咸謂豪殁俄然奮刀而還戰數合當豪前者
死傷相繼又謂左右曰吾豈樂殺人但壯士除賊不得
不爾若不能殺賊又不為人所傷何異逐坐人也太祖
嘉之拜北雍州刺史十三年論前後戰功進授車騎大
將軍儀同三司增邑通前一千八百戸十五年賜姓和
稽氏進位侍中驃騎大將軍開府儀同三司豪性凶悍
言多不遜太祖惜其驍勇每優容之豪亦自謂意氣冠
羣終無所屈李穆蔡祐初與豪同時開府後竝居豪之
右豪意不平謂太祖曰外間物議謂豪勝李穆蔡祐太
祖曰何以言之豪曰世言李穆蔡祐丞相臂膞耿豪王
勇丞相咽項以咽項在上故為勝也豪之麄猛皆此類
十六年卒時年四十五太祖痛惜之贈以本官加朔州
刺史子雄嗣位至大將軍
髙琳字季珉其先髙句麗人也六世祖欽為質於慕容
廆遂仕於燕五世祖宗率衆歸魏拜第一領民酋長賜
姓羽真氏祖明父遷仕魏咸亦顯達琳母嘗袚禊泗濱
遇見一石光彩朗潤遂持以歸是夜夢見一人衣冠有
若仙者謂其母曰夫人向所將來之石是浮磬之精若
能寳持必生令子其母驚寤便舉身流汗俄而有娠及
生因名琳字季珉焉魏正光初起家衛府都督從元天
穆討邢杲破梁將沈慶之以功轉綂軍又從爾朱天光
破万俟醜奴論功為最除寕朔將軍奉車都尉後隨天
光敗於韓陵山琳因留洛陽魏孝武西遷從入闗至溱
水為齊神武所追拒戰有功封鉅野縣子邑三百戸大
綂初進爵為侯增邑四百戸轉龍驤將軍頃之授直閤
將軍遷平西將軍加通直散騎常侍三年從太祖破齊
神武於沙苑轉安西將軍進爵為公增邑八百戸累遷
衛將軍銀青光禄大夫右光禄大夫四年從擒莫多婁
貸文仍戰河橋琳先驅奮撃勇冠諸軍太祖嘉之謂之
曰公即我之韓白也拜太子左庶子尋以本官鎮玉壁
復從太祖戰邙山除正平郡中正加大都督增邑三百
戸齊將東方老來㓂琳率衆禦之老恃其勇健直前趣
琳短兵接琳撃之老中數瘡而退謂其左右曰吾經陣
多矣未見如此健兒後乃宻使人勸琳東歸琳斬其使
以聞進使持節車騎大將軍儀同三司散騎常侍除鄜
州刺史加驃騎大將軍開府儀同三司侍中孝閔帝踐
阼進爵犍為郡公邑一千戸武成初從賀蘭祥征吐谷
渾以勲别封一子許昌縣公邑一千戸除延州刺史又
從柱國豆盧寕討稽胡郝阿保劉桑徳等破之二年文
州氐酋反詔琳率兵討平之師還帝宴羣公卿士仍命
賦詩言志琳詩末章云寄言竇車騎為謝霍將軍何以
報天子沙漠静妖氛帝大悦曰獯獫陸梁未時欵塞卿
言有驗國之福也保定初授梁州總管十州諸軍事天
和二年徙丹州刺史三年遷江陵總管時陳將呉明徹
來㓂總管田𢎞與梁主蕭巋出保紀南城唯琳與梁僕
射王操固守江陵三城以抗之晝夜拒戰凢經十旬明
徹退去巋表言其狀帝乃優詔追琳入朝親加勞問進
授大將軍仍副衛公直鎮襄州六年進位柱國建徳元
年薨時年七十六贈本官加冀定齊滄州五州諸軍事
冀州刺史諡曰襄子儒少以父勲賜爵許昌郡公拜左
侍上士後襲爵犍為郡公位至儀同大將軍
李和本名慶和其先隴西犾道人也後徙居朔方父僧
養以累世雄豪善於綂御為夏州酋長和少敢勇有識
度狀貌魁偉為州里所推賀拔岳作鎮闗中乃引和為
帳内都督以破諸賊功稍遷征北將軍金紫光禄大夫
賜爵思陽公尋除漢陽郡守治存寛簡百姓稱之至大
綂初加車騎將軍左光禄大夫都督累遷使持節車騎
大將軍儀同三司散騎常侍侍中驃騎大將軍開府儀
同三司夏州刺史賜姓宇文氏太祖嘗謂諸將曰宇文
慶和智畧明贍立身恭謹累經委任每稱吾意遂賜名
意焉改封永豐縣公邑一千戸保定二年除司憲中大
夫進爵義城郡公尋又改封徳廣郡公出為洛州刺史
和前在夏州頗留遺惠及有此授啇洛父老莫不想望
徳音和至州以仁恕訓物獄訟為之簡静天和三年進
位大將軍拜延綏丹三州武安伏夷安民三防諸軍事
延州刺史六年進柱國大將軍建徳元年改授延綏銀
三州文安伏夷安民周昌梁和五防諸軍事以罪免尋
復柱國隋開皇元年遷上柱國和立身剛簡老而逾勵
諸子趨事若奉嚴君以意是太祖賜名市朝已革慶和
則父之所命義不可違至是遂以和為名二年薨贈本
官加司徒公徐兗邳沂海泗六州刺史諡曰肅子徹嗣
伊婁穆字奴干伐人也父靈善騎射為太祖所知太祖
嘗謂之曰昔伊尹保衡於殷致主堯舜卿既姓伊庶卿
不替前緒於是賜名尹焉歴金紫光禄大夫衛將軍隆
州刺史賜爵盧奴縣公穆弱冠為太祖内親信以機辯
見知授奉朝請常侍左右邙山之役力戰有功拜子都
督丞相府參軍事轉外兵參軍累遷帥都督平東將軍
中散大夫歴中書舍人尚書駕部郎中撫軍將軍大都
督通直散騎常侍嘗入白事太祖望見悦之字之曰奴
干作儀同靣見我矣於是拜車騎大將軍儀同三司賜
封安陽縣伯邑五百戸轉大丞相府掾遷從事中郎除
給事黄門侍郎魏廢帝二年穆使於蜀屬伍城郡人趙
雄傑與梓潼郡人王令公鄧朏等搆逆衆三萬餘人阻
涪水立柵進逼潼州穆遂與刺史叱羅協率兵破之增
邑五百戸孝閔帝踐阼拜兵部中大夫治御正進爵為
侯增邑五百戸尋進位驃騎大將軍開府儀同三司保
定初授軍司馬進爵為公四年除金州總管八州諸軍
事金州刺史天和二年增邑二千一百戸又為民部中
大夫衛公直出鎮襄州以穆為長史郢州城民王道骨
反襲據州城直遣穆率百餘騎馳徃援之穆至城下頻
破骨衆㑹大將軍髙琳率衆軍繼進骨等乃降唐州山
蠻恃險逆命穆率軍討之蠻酋等保據石窟一十四處
穆分軍進討旬有四日竝破之虜獲六千五百人六年
進位大將軍建徳初授荆州復以穆為總管府長史穆
頻貳戚藩甚得匡賛之譽入為小司馬從柱國李穆平
軹闗等城賞布帛三百疋粟三百石田三十頃五年從
皇太子討吐谷渾還穆殿為渾人圍㑹劉雄救至乃得
解後以疾卒
楊紹字子安𢎞農華隂人也祖興魏新平郡守父國中
散大夫紹少慷慨有志畧屢從征伐力戰有功魏永安
中授廣武將軍屯騎校尉直盪别將普泰初封平鄉男
邑一百戸加征西將軍金紫光禄大夫魏孝武初遷衛
將軍右光禄大夫進爵冠軍縣伯邑百戸大綂元年進
爵為公增邑六百戸累遷車騎將軍通直散騎常侍驍
衛將軍左光禄大夫四年出為鄜城郡守紹性恕直兼
有威惠百姓安之稽胡恃衆與險屢為抄竊紹率郡兵
從侯莫陳崇討之疋馬先登破之於黙泉之上加帥都
督驃騎常侍朔州大中正十三年録前後功增邑通前
二千二百戸除燕州刺史累遷大都督車騎大將軍儀
同三司復從大將軍逹奚武征漢中時梁宜豐侯蕭循
固守梁州紹以為懸軍敵境圍守堅城曠日持久糧饟
不繼城中若致死於我懼不能歸請為計以誘之乃頻
至城下挑戰設伏待之循初不肯出紹又遣人罵辱之
循怒果出兵紹率衆偽退城降以功授輔國將軍中散
大夫聼回授一子又從柱國燕國公于謹圍江陵紹鬭
於枇杷門流矢中股而力戰不衰事平賞奴婢一百口
進驃騎大將軍開府儀同三司除衡州刺史賜姓叱利
氏孝閔帝踐阼進位大將軍保定二年卒贈成文等八
州刺史諡曰信子雄嗣大象末上柱國邽國公
王雅字度容闡熙新固人也少而沈毅木訥寡言有膽
勇善騎射太祖聞其名召入軍累有戰功除都督賜爵
居康縣子東魏將竇泰入㓂雅從太祖擒之於潼闗沙
苑之戰雅謂所部曰彼軍殆有百萬今我不滿萬人以
常理論之實難與敵但相公神武命世股肱王室以順
討逆豈計衆寡丈夫若不以此時破賊何用生為乃擐
甲歩戰所向披靡太祖壯之又從戰邙山時大軍不利
為敵所乗諸將皆引退雅獨廻騎拒之敵人見其無繼
歩騎競進雅左右奮撃頻斬九級敵衆稍却雅乃還軍
太祖歎曰王雅舉身悉是膽也録前後功進爵為伯除
帥都督鄜城郡守政尚簡易吏人安之遷大都督延州
刺史轉夏州刺史加車騎大將軍儀同三司進驃騎大
將軍開府儀同三司世宗初除汾州刺史勵精為治人
庶悦而附之自逺至者七百餘家保定初復為夏州刺
史卒于州子世積嗣少倜儻有文武幹畧大象末上大
將軍宜陽郡公
逹奚寔字什伏代河南洛陽人也髙祖涼州魏征西將
軍山陽公父顯相武衛將軍寔少修立有幹局起家給
事中加冠軍將軍魏孝武初授都督鎮𢎞農後從西遷
封臨汾縣伯邑六百戸遷大行臺郎中仍與行臺郎神
鎮潼闗及潼闗失守即與大都督陽山武戰於闗東魏
人甚憚之從太祖擒竇泰復𢎞農破沙苑皆力戰有功
增邑三百戸加車騎將軍左光禄大夫十三年又授大
行臺郎中相府掾轉從事中郎寔性嚴重太祖深器之
累遷大都督持節通直散騎常侍魏廢帝二年除中外
府司馬大軍伐蜀以寔行南岐州事兼都軍糧先是山
氐生獷不供賦役歴世羈縻莫能制御寔導之以政氐
人感悦竝從賦税於是大軍糧餼咸取給焉尋徵還仍
為司馬六官建拜蕃部中大夫加驃騎大將軍開府儀
同三司進爵平陽縣公武成二年授御正中大夫治民
部兼晉公護司馬保定元年出為文州刺史卒於州時
年四十九贈文康二州刺史諡曰恭子豐嗣
劉雄字猛雀臨洮子城人也少機辯慷慨有大志大綂
中起家為太祖親信尋授綂軍宣威將軍給事中除子
城令加都督輔國將軍中散大夫兼中書舍人賜姓宇
文氏孝閔帝踐阼加大都督歴司市下大夫齊右下大
夫治小駕部進車騎大將軍儀同三司保定四年治中
外府屬從征洛陽天和二年遷駕部中大夫四年兼齊
公憲府掾從憲出宜陽築安義等城五年齊相斛律明
月率衆築通闗城以援宜陽先是國家與齊通好約言
各保境息民不相侵擾至是憲以齊人失信令雄使於
明月責其背約雄辭義辯直齊人憚焉使還兼中府外
掾尋加驃騎大將軍開府儀同三司封周昌縣伯邑六
百戸齊人又於姚襄築伏龍等五城以處戍卒雄從齊
公憲攻之五城皆拔憲復遣雄與柱國宇文盛於齊長
城已西連營防禦齊將叚孝先等率衆圍盛營外先有
長塹大將軍韓歡與孝先交戰不利雄身負排率所部
二十餘人據塹力戰孝先等乃止軍還遷軍司馬進爵
為侯邑一千四百戸建徳初授納言轉軍正復為納言
二年轉内史中大夫除候正髙祖嘗從容謂雄曰古人
云富貴不歸故鄉猶衣錦夜遊今以卿為本州何如雄
稽首拜謝於是詔以雄為河州刺史雄先已為本縣令
復有此授鄉里榮之四年從柱國李穆出軹闗攻邵州
等城拔之以功獲賞五千皇太子西征吐谷渾雄自涼
州從滕王逌率軍先入渾境去伏俟城二百餘里逌遣
雄先至城東舉火與大軍相應渾洮王率七百餘騎逆
戰雄時所部數百人先竝分遣斥候在左右者二十許
人雄即率與交戰斬首七十餘級雄亦亡其三騎自是
從逌連戰之雄功居多賞物甚厚及軍還伊婁穆殿為
賊所圍皇太子命雄救之雄率騎一千解穆圍增邑三
百戸加上開府儀同三司其年大軍東討雄從齊王憲
拔洪洞下永安軍還仍與憲廻援晉州未至齊後主已
率大兵親自攻圍晉州垂陷憲遣雄先徃察其軍勢雄
乃率歩騎千人鳴皷角遥報城中尋而髙祖兵至齊主
遁走從平并州拜上大將軍進爵趙郡公邑二千戸舊
封迥授一子明年從平鄴城進柱國其年從齊王憲總
北討稽胡軍還出鎮幽州宣政元年四月突厥冦幽州
擁畧居民雄出戰為突厥所圍臨陣戰殁贈亳州總管
七州諸軍事亳州刺史子昇嗣以雄死王事大象末授
儀同大將軍
侯植字仁幹上谷人也燕散騎常侍龕之八世孫髙祖
恕魏北地郡守子孫因家于北地之三水遂為州郡冠
族父欣秦州刺史奉義縣公植少倜儻有大節容貌奇
偉武藝絶倫正光中起家奉朝請尋而天下喪亂羣盜
蜂起植乃散家財率募勇敢討賊以功拜綂軍遷清河
郡守後從賀拔岳討方俟醜奴等每有戰功除義州刺
史在州甚有政績為夷夏所懐及齊神武逼洛陽植從
魏孝武西遷大綂元年授驃騎將軍都督賜姓侯伏侯
氏從太祖破沙苑戰河橋進大都督加左光禄大夫涼
州刺史宇文仲和據州作逆植從開府獨孤信討擒之
拜車騎大將軍儀同三司封肥城縣公邑一千戸又賜
姓賀屯魏恭帝元年從于謹平江陵進驃騎大將軍開
府儀同三司賜奴婢一百口别封一子汧源縣伯六官
建拜司倉下大夫孝閔帝踐阼進爵郡公增邑通前二
千戸時帝幼冲晉公護執政植從兄龍恩為護所親任
及護誅趙貴而諸宿將等多不自安植謂龍恩曰今主
上春秋既富安危繋於數公共為唇齒尚憂不濟況以
纎介之間自相夷滅植恐天下之人因此解體兄既受
人任使安得知而不言龍恩竟不能用植又乗間言於
䕶曰君臣之分情均父子理須同其休戚期之始終明
公以骨肉之親當社稷之寄與存與亡在於兹日願公
推誠王室擬迹伊周使國有泰山之安家傳世禄之盛
則率土之濱莫不幸甚䕶曰我蒙太祖厚恩且屬當猶
子誓將以身報國賢兄應見此心卿今有是言豈謂吾
有他志耶又聞其先與龍恩言乃隂忌之植懼不免禍
遂以憂卒贈大將軍正陽光三州諸軍事平州刺史諡
曰節子定嗣及䕶伏誅龍恩與其弟大將軍武平公萬
夀竝預其禍髙祖治䕶事知植忠於朝廷乃特免其子
孫定後位至車騎大將軍儀同三司
史臣曰王傑王勇宇文虬之徒咸以果毅之姿效節於
擾攘之際終能屠堅執鋭立禦侮之功裂膏壤據勢位
固其宜也仲尼稱無求備於一人信矣夫文士懐温恭
之操其弊也愞弱武夫禀剛烈之質其失也敢悍故有
使酒不遜之禍拔劒争功之尤大則莫全其生小則僅
而𫉬免耿豪王勇不其然乎
　
　
　
　
　
　
　周書卷二十九
　周書卷二十九考證
王傑傳子孝僊○北史作孝遷
　
　
　
　
　
　
　
　
　
　
　
　
　
　周書卷二十九考證
欽定四庫全書
　周書卷三十
　　唐　令　狐　徳　棻　等　撰
　列傳第二十二
　　竇熾(兄子毅/)
　　于翼(李穆/)
竇熾字光成扶風平陵人也漢大鴻臚章十一世孫章
子綂靈帝時為鴈門太守避竇武之難亡奔匃奴遂為
部落大人後魏南徙子孫因家於代賜姓紇豆陵氏累
世仕魏皆至大官父畧平逺將軍以熾著勲贈少保柱
國大將軍建昌公熾性嚴明有謀畧羙鬚髯身長八尺
二寸少從范陽祈忻受毛詩左氏春秋畧通大義善騎
射膂力過人魏正光末北鎮擾亂熾乃隨畧避地定州
因没於葛榮榮欲官畧畧不受榮疑其有異志遂留畧
於冀州將熾及熾兄善隨軍魏永安元年爾朱榮破葛
榮熾乃將家隨榮於并州時葛榮别帥韓婁郝長衆數
萬人據薊城不下以熾為都督從驃騎將軍侯深討之
熾手斬婁以功拜揚烈將軍三年除員外散騎侍郎遷
給事中建明元年加武厲將軍魏孝武即位茹茹等諸
番竝遣使朝貢帝臨軒宴之有鴟飛鳴於殿前帝素知
熾善射因欲示逺人乃給熾御箭兩隻命射之鴟乃應
弦而落諸番人咸歎異焉帝大悦賜帛五十疋尋率兵
隨東南道行臺樊子鵠追爾朱仲逺仲逺奔梁時梁主
又遣元樹入㓂攻䧟譙城遂據之子鵠令熾率騎兵撃
破之封行唐縣子邑五百戸尋拜直閤將軍銀青光禄
大夫領華騮令進爵上洛縣伯邑一千戸時帝與齊神
武搆隙以熾有威重堪處爪牙之任拜閤内大都督遷
撫軍將軍朱衣直閤遂從帝西遷仍與其兄善重至城
下與武衛將軍髙金龍戰於千秋門敗之因入宫城取
御馬四十疋并鞍勒進之行所帝大悦賜熾及善駿馬
各二疋駑馬十疋大綂元年以從駕功别封真定縣公
除東豫州刺史加衛將軍從擒竇泰復𢎞農破沙苑皆
有功增邑八百戸河橋之戰諸將退走熾時獨從兩騎
為敵人所追至邙山熾乃下馬背山抗之俄而敵衆漸
多三靣攻圍矢下如雨熾騎士所執弓竝為敵人所射
破熾乃總收其箭以射之所中人馬皆應弦而倒敵以
殺傷既多乃相謂曰得此人未足為功乃稍引退熾因
其怠遂突圍得出又從太保李弼討白額稽胡破之除
車騎將軍髙仲宻以北豫州來附熾率兵從太祖援之
至洛陽㑹東魏人據邙山為陣太祖命留輜重於瀍曲
率輕騎奮撃中軍與右軍大破之悉虜其歩卒熾獨追
至石濟而還遷車騎大將軍儀同三司散騎常侍增邑
一千戸十三年進使持節驃騎大將軍開府儀同三司
加侍中增邑通前三千九百戸出為涇州刺史莅職數
年政號清净改封武安縣公進授大將軍魏廢帝元年
除大都督原州刺史熾抑挫豪右申理幽滯每親廵壟
畝勸民耕桑在州十載甚有政績州城之北有泉水焉
熾屢經遊踐嘗與僚吏宴於泉側因酌水自飲曰吾在
北州唯當飲水而已及去職之後人吏感其遺惠每至
此泉者莫不懐之魏恭帝元年進爵廣武郡公屬茹茹
宼廣武熾率兵與柱國趙貴分路討之茹茹聞軍至引
退熾度河至麴伏川追及與戰大破之斬其酋帥郁久
閭是發獲生口數千及雜畜數萬頭孝閔帝踐阼增邑
二千戸武成二年拜柱國大將軍世宗以熾前朝忠勲
望實兼重欲獨為造第熾辭以天下未定干戈未偃不
宜輒發徒役世宗不許尋而帝崩事方得寢保定元年
進封鄧國公邑一萬戸别食資陽縣一千戸收其租賦
四年授大宗伯隨晉公護東征天和五年出為宜州刺
史先是太祖田於渭北令熾與晉公䕶分射走兎熾一
日獲十七頭䕶獲十一頭䕶耻其不及因以為嫌至是
熾又以髙祖年長有勸䕶歸政之議䕶惡之故左遷焉
及䕶誅徵太𫝊熾既朝之元老名位素隆至於軍國大
謀常與參議嘗有疾髙祖至其第而問之因賜金石之
藥其見禮如此帝於大徳殿將謀伐齊熾時年已衰老
乃扼腕曰臣雖朽邁請執干櫓首啟戎行得一覩誅翦
鯨鯢廓清寰宇省方觀俗登岳告成然後歸魂泉壤無
復餘恨髙祖壯其志節遂以熾第二子武當公恭為左
二軍總管齊平之後帝乃召熾歴觀相州宮殿熾拜賀
曰陛下真不負先帝矣帝大悦賜奴婢三十人及雜繒
帛千疋進位上柱國宣政元年兼雍州牧及宣帝營建
東京以熾為京洛營作大監宮苑制度皆取決焉大象
初改食樂陵縣邑戸如舊隋文帝輔政停洛陽宮作熾
請入朝屬尉遲迥舉兵熾乃移入金墉城簡練闗中軍
士得數百人與洛州刺史平涼公元亨同心固守仍權
行洛州鎮事相州平熾方入朝屬隋文帝初為相國百
官皆勸進熾自以累代受恩遂不肯署牋時人髙其節
隋文帝踐極拜太𫝊加殊禮賛拜不名開皇四年八月
薨時年七十八贈本官冀滄瀛趙衛貝魏洛八州諸軍
事冀州刺史諡曰恭熾事親孝奉諸兄以悌順聞及其
位望隆重而子孫皆處列位遂為當時盛族子茂嗣茂
有弟十三人恭威最知名恭位至大將軍從髙祖平齊
封賛國公除西兗州總管以罪賜死熾兄善以中軍大
都督南城公從魏孝武西遷後仕至太僕衛尉卿汾北
華瀛三州刺史驃騎大將軍開府儀同三司永富縣公
諡曰忠子榮定嗣起家魏文帝千牛備身稍遷平東將
軍大都督進驃騎大將軍儀同三司歴佽飛中大夫右
司衛上大夫大象中位至大將軍熾兄子毅
毅字天武父岳早卒及毅著勲追贈大將軍冀州刺史
毅深沉有器度事親以孝聞魏孝武初起家為員外散
騎侍郎時齊神武擅朝毅慨然有殉主之志及孝武西
遷遂從入闗封奉髙縣子邑六百戸除符璽郎從擒竇
泰復𢎞農戰沙苑皆有功拜右將軍太中大夫進爵為
侯增邑一千戸累遷持節撫軍將軍通直散騎常侍魏
廢帝二年授車騎大將軍儀同三司大都督進爵安武
縣公增邑一千四百戸魏恭帝元年進授驃騎大將軍
開府儀同三司大都督改封永安縣公出為幽州刺史
孝閔帝踐阼進爵神武郡公增邑通前五千戸保定三
年徵還朝治左宮伯轉小宗伯尋拜大將軍時與齊人
争衡戎車嵗動竝交結突厥以為外援在太祖之時突
厥已許納女於我齊人亦甘言重幣遣使求㛰狄固貪
惏便欲有悔朝廷乃令揚荐等累使結之徃反十餘方
復前好至是雖期徃逆猶懼改圖以毅地兼勛戚素有
威重乃命為使及毅之至齊使亦在焉突厥君臣猶有
貳志毅抗言正色以大義責之累旬乃定卒以皇后歸
朝議嘉之别封成都縣公邑一千戸進位柱國出為同
州刺史遷蒲州總管徙金州總管加授上柱國入為大
司馬隋開皇初拜定州總管累居藩鎮咸得民和二年
薨於州年六十四贈襄郢等六州刺史諡曰肅毅性温
和每以謹慎自守又尚太祖第五女襄陽公主特為朝
廷所委信雖任兼出入未嘗有矜惰之容時人以此稱
焉子賢嗣賢字託賢志業通敏少知名天和二年䇿拜
神武國世子宣政元年授使持節儀同大將軍隋開皇
中襲爵神武公除遷州刺史有二女即唐太穆皇后武
徳元年詔贈司空穆總管荆郢硤夔復沔岳沅澧鄂十
州諸軍事荆州刺史封把國公并追贈賢金遷房直均
五州諸軍事金州刺史襲把國公又追贈賢子紹宣秦
州刺史并襲賢爵紹宣無子仍以紹宣兄孝宣子徳藏
為嗣
于翼字文若太師燕公謹之子羙風儀有識度年十一
尚太祖女平原公主拜員外散騎常侍封安平縣公邑
一千戸大綂十六年進爵郡公加大都督領太祖帳下
左右禁中宿衛遷鎮南將軍金紫光禄大夫散騎常侍
武衛將軍謹平江陵所贈得軍實分給諸子翼一無所
取唯簡賞口内名望子弟有士風者别待遇之太祖聞
之特賜奴婢二百口翼固辭不受尋授車騎大將軍儀
同三司加侍中驃騎大將軍開府儀同三司六官建除
左宮伯孝閔帝踐阼出為渭州刺史翼兄寔先莅此州
頗有惠政翼又推誠布信事存寛簡夷夏感悦比之大
小馮君焉時吐谷渾入㓂河右涼鄯河三州咸被攻圍
使來告急秦州都督遣翼赴援不從寮屬咸以為言翼
曰攻取之術非夷俗所長此宼之來不過抄掠邊牧耳
安能頓兵城下久事攻圍掠而無獲勢將自走勞師以
徃亦無所及翼揣之已了幸勿復言居數日問至果如
翼所䇿賀蘭祥討吐谷渾翼率州兵先鋒深入以功增
邑一千二百戸尋徵拜右宮伯世宗雅愛文士立麟趾
學在朝有藝業者不限貴賤皆預聼焉乃至蕭撝王褒
等與卑鄙之徒同為學士翼言於帝曰蕭撝梁之宗子
王褒梁之公卿今與趨走同儕恐非尚賢貴爵之義帝
納之詔翼定其班次於是有等差矣世宗崩翼與晉公
䕶同受遺詔立髙祖保定元年徙軍司馬三年改封常
山縣公邑二千九百戸天和初遷司㑹中大夫增邑通
前三千七百戸三年皇后阿史那氏至自突厥髙祖行
親迎之禮命翼總司儀制狄人雖蹲踞無節然咸憚翼
之禮法莫敢違犯遭父憂去職居䘮過禮為時軰所稱
尋有詔起令視事髙祖又以翼有人倫之鑒皇太子及
諸王等相𫝊以下竝委翼選置其所擢用皆民譽也時
論僉謂得人遷大將軍總中外宿衛兵事晉公䕶以帝
委翼腹心内懐猜忌轉為小司徒加拜柱國雖外示崇
重實疎斥之及誅䕶帝召翼遣徃河東取䕶子中山公
訓仍代鎮蒲州翼曰冡宰無君陵上自取誅夷元惡既
除餘孽宜殄然皆陛下骨肉猶謂疎不間親陛下不使
諸王而使臣異姓非直物有横議愚臣亦所未安帝然
之乃遣越王盛代翼先是與齊陳二境各修邉防雖通
聘好而每嵗交兵然一彼一此不能有所克獲髙祖既
親萬機將圖東討詔邊城鎮竝益儲偫加戍卒二國聞
之亦增修守禦翼諫曰宇文䕶專制之日興兵至洛不
戰而敗所喪實多數十年委積一朝麋散雖為䕶無制
勝之䇿亦由敵人之有備故也且疆塲相侵互有勝敗
徒損兵儲非䇿之上者不若解邊嚴減戎防繼好息民
敬待來者彼必善於通和懈而少備然後出其不意一
舉而山東可圖若猶習前蹤恐非蕩定之計帝納之建
徳二年出為安隨等六州五防諸軍事安州總管時屬
大旱溳水絶流舊俗每逢亢陽禱白兆山祈雨髙祖先
禁羣祀山廟已除翼遣主簿祭之即日澍雨霑洽嵗遂
有年民庶感之聚㑹歌舞頌翼之徳四年髙祖將東伐
朝臣未有知者遣納言盧韞等前後乗驛三詣翼問䇿
焉翼賛成之及軍出詔翼率荆楚兵二萬自宛葉趣襄
城大將軍張光洛鄭恪等竝隸焉旬日下齊一十九城
所部都督輒入民村即斬以狥由是百姓欣悦赴者如
歸屬髙祖有疾班師翼亦旋鎮五年轉陜熊等七州十
六防諸軍事宜陽總管翼以宜陽地非襟帶請移鎮於
陜詔從之仍除陜州刺史總管如舊其年大軍復東討
翼自陜入九曲攻拔造澗等諸城徑到洛陽齊洛州刺
史獨狐永業開門出降河南九州三十鎮一時俱下襄
城民庶等喜復見翼竝壺漿塞道尋即除洛懐等九州
諸軍事河陽總管尋徙豫州總管給兵五千人馬千疋
以之鎮并配開府及儀同等二十人仍勑河陽襄州安
州荆州泗州總管内有武幹者任翼徵牒不限多少儀
同以下官爵承制先授後聞陳將魯天念久圍光州聞
翼到汝南望風退散霍州蠻首田元顯負險不賓於是
送質請附陳將任蠻奴悉衆攻顯顯立柵拒戰莫有異
心及翼還朝元顯便叛其得殊俗物情皆此類也大象
初徵拜大司徒詔翼廵長城立亭鄣西自鴈門東至碣
石創新改舊咸得其要害云仍除幽定七州六鎮諸軍
事幽州總管先是突厥屢為宼掠居民失業翼素有威
武兼明斥候自是不敢犯塞百姓安之及尉遲迥據相
州舉兵以書招翼翼執其使并書送之于時隋文帝執
政賜翼雜繒一千五百叚粟麥一千五百石并珍寳服
玩等進位上柱國封任國公增邑通前五千戸别食任
城縣一千戸收其租賦翼又遣子讓通表勸進并請入
朝隋文帝許之開皇初拜太尉或有告翼云徃在幽州
欲同尉遲迥者隋文召致清室遣理官按驗尋以無實
見原仍復本位三年五月薨贈本官加蒲晉懐絳邵汾
六州諸軍事蒲州刺史諡曰穆翼性恭儉與物無競常
以滿盈自戒故能以功名終子璽官至上大將軍軍司
馬黎陽郡公璽弟詮上儀同三司吏部下大夫常山公
詮弟讓儀同三司尉遲迥之舉兵也河西公李賢弟穆
為并州總管亦執迥子送之
李穆字顯慶少明敏有度量太祖入闗便給事左右深
被親遇穆亦小心謹肅未嘗懈怠太祖嘉之遂處以腹
心之任出入卧内當時莫與為比及侯莫陳悦害賀拔
岳太祖自夏州赴難而悦黨史歸據原州猶為悦守太
祖令侯莫陳崇輕騎襲之穆先在城中與兄賢逺等據
城門應崇遂擒歸以功授都督從迎魏孝武封永平縣
子邑三百戸擒竇泰復𢎞農竝有戰功沙苑之捷穆又
言於太祖曰髙歡今日已䘮膽矣請速逐之則歡可擒
也太祖不聼論前後功進爵為公河橋之戰太祖所乗
馬中流矢驚逸太祖墜於地軍中大擾敵人追及之左
右皆奔散穆乃以策抶太祖因大罵曰爾曹主何在爾
獨住此敵人不疑是貴人也遂捨之而過穆以馬授太
祖遂得俱免是日㣲穆太祖已不濟矣自是恩盻更隆
擢授武衛將軍加大都督車騎大將軍儀同三司進爵
安武郡公增邑一千七百戸前後賞賜不可勝計久之
太祖羙其志節乃歎曰人之所貴唯身命耳李穆遂能
輕身命之重濟孤於難雖復加之以爵位賞之以玉帛
未足為報也乃特賜鐵券恕以十死進驃騎大將軍開
府儀同三司侍中初穆授太祖以驄馬其後中廐有此
色馬者悉以賜之又賜穆世子惇安樂郡公姊一人為
郡君餘姊妹竝為縣君兄弟子姪及緦麻以上親并舅
氏皆霑厚賜其見褒崇如此從解玉壁圍拜安定國中
尉尋授同州刺史入為太僕卿征江陵功封一子長城
縣侯邑千戸尋進位大將軍賜姓拓拔氏俄除原州刺
史又以賢子為平髙郡守逺子為平髙縣令竝加鼓吹
穆自以叔姪一家三人皆牧宰鄉里恩遇過隆固辭不
拜太祖不許後轉雍州刺史入為小冢宰孝閔帝踐阼
增邑通前三千七百戸又别封一子為縣伯穆請迴封
賢子孝軌許之及逺子植謀害晉公䕶植誅死穆亦坐
除名時植弟基任浙州刺史例合從坐穆頻詣䕶請以
子惇怡等代基死辭理酸切聞者莫不動容護矜之遂
特免基死世宗即位拜驃騎大將軍開府儀同三司大
都督安武郡公直州刺史武成二年拜少保保定二年
進位大將軍三年從隋公楊忠東伐還拜小司徒遷柱
國大將軍别封一子郡公邑二千戸五年遷大司空天
和二年進封申國公邑五千戸舊爵迴授一子建徳元
年遷太保尋出為原州總管四年髙祖東征令穆率兵
三萬别攻軹闗及河北諸縣竝破之後以帝疾班師棄
而不守六年進位上柱國除并州總管時東夏再平人
情尚擾穆鎮之以静百姓懐之大象元年遷大左輔總
管如舊二年加太傅仍總管及尉遲迥舉兵穆子榮欲
應之穆弗聼曰周徳既衰愚智共悉天時若此吾豈能
違天乃遣使謁隋文帝并上十三環金帶盖天子之服
也以㣲申其意時迥子誼為朔州刺史亦執送京師迥
令其所署行臺韓長業攻䧟潞州執刺史趙威署城民
郭子勝為刺史穆遣兵討之獲子勝隋文帝嘉之以穆
勞効同破鄴城第一勲加三轉聼分授其二子榮才及
兄賢子孝軌榮及才竝儀同大將軍孝軌進開府儀同
大將軍又别封子雄為宻國公邑三千戸穆長子惇字
士宇大綂四年以穆功賜爵安平縣侯尋授車騎大將
軍儀同三司大都督進爵為公太祖令功臣世子竝與
畧陽公遊處惇於時輩之中特被引接每有遐方服玩
異域珍奇無不班錫俄受小武伯進爵安樂郡公天和
三年遷驃騎大將軍開府儀同三司鳳州刺史卒於位
贈大將軍原靈豳三州刺史
史臣曰竇熾儀表魁梧器識雄逺入參朝政則嘉謀以
陳出總蕃條則惠政斯洽竇毅忠肅奉上温恭接下茂
實彰於本朝義聲揚於殊俗竝以國華民望論道當官
榮映一時慶流來葉及熾遲疑勸進有送故之心雖王
公恨恨何以加此語曰君使臣以禮臣事君以忠然則
効忠之迹或殊處臣之理斯一𣙜言指要其維致命乎
是以典午擅朝葛公休為之投袂新都簒盗翟仲文所
以稱兵及東郡誅夷竟速漢朝之禍淮南覆敗無救魏
室之亡而烈士貞臣赴蹈不已豈忠義所感視死如歸
者歟于李之送徃事居有曲於此翼既功臣之子地即
姻親穆乃早著勲庸深寄肺腑竝兼文武之任荷累世
之恩理宜與存與亡同休同戚加以受扞城之託總戎
馬之權勢力足以勤王智能足以衛難乃宴安寵禄曾
無釋位之心報使獻誠但務隨時之義𢎞名節以髙貴
豈所望於二公若捨彼天時徵諸人事顯慶起晉陽之
甲文若發幽薊之兵叶契岷峨約從漳滏北控沙漠西
指崤函則成敗之數未可量也
　
　周書卷三十
欽定四庫全書
　周書卷三十一
　　唐　令　狐　徳　棻　等　撰
　列𫝊第二十三
　　韋孝寛
　　韋夐
　　梁士彦
韋叔裕字孝寛京兆杜陵人也少以字行世為三輔著
姓祖直善魏馮翊扶風二郡守父旭武威郡守建義初
為大行臺右丞加輔國將軍雍州大中正永安二年拜
右將軍南幽州刺史時氐賊數為抄竊旭随機招撫竝
即歸附尋卒官贈司空冀州刺史諡曰文惠孝寛沉敏
和正渉獵經史弱冠屬蕭寳夤作亂闗右乃詣闕請為
軍前驅朝廷嘉之即拜統軍随馮翊公長孫承業西征
每戰有功拜國子博士行華隂郡事屬侍中楊侃為大
都督出鎮潼闗引孝寛為司馬侃竒其才以女妻之永
安中授宣威將軍給事中尋賜爵山北縣男普泰中以
都督從荆州刺史源子恭鎮襄城以功除浙陽郡守時
獨孤信為新野郡守司荆州與孝寛情好款密政術俱
美荆部吏人號為聨璧孝武初以都督鎮城文帝自原
州赴雍州命孝寛随軍及剋潼闗即授𢎞農郡守從擒
竇泰兼左丞節度宜陽兵馬事仍與獨孤信入洛陽城
守復與宇文貴怡峯應接潁州義徒破東魏將任祥堯
雄於潁川孝寛又進平樂口下豫州獲刺史馮邕又從
戰於河橋時大軍不利邊境騷然乃令孝寛以大將軍
行宜陽郡事尋遷南兗州刺史是嵗東魏將叚琛堯傑
復據宜陽遣其揚州刺史牛道恒扇誘邊民孝寛深患
之乃遣諜人訪獲道恒手迹令善學書者偽作道恒與
孝寛書論歸款意又為落燼燒迹若火下書者還令諜
人送於琛營琛得書果疑道恒其所欲經略皆不見用
孝寛知其離阻日出竒兵掩襲擒道恒及琛等崤澠遂
清大統五年進爵為侯八年轉晉州刺史尋移鎮玉壁
兼攝南汾州事先是山胡負險屢為劫盗孝寛示以威
信州境肅然進授大都督十二年齊神武傾山東之衆
志圖西入以玉壁衝要先命攻之連營數十里至於城
下乃於城南起土山欲乘之以入當其山處城上先有
兩髙樓孝寛更縳木接之命極髙峻多積戰具以禦之
齊神武使謂城中曰縱爾縳樓至天我㑹穿城取爾遂
於城南鑿地道又於城北起土山攻具晝夜不息孝寛
復掘長塹要其地道仍飭戰士屯塹城外每穿至塹戰
士即擒殺之又於塹外積柴貯火敵人有伏地道内者
便下柴火以皮韛吹之火氣一衝咸即灼爛城外又造
攻車車之所及莫不摧毁雖有排楯莫之能抗孝寛乃
縫布為縵随其所向則張設之布既懸於空中其車竟
不能壊城外又縛松於竿灌油加火規以燒布并欲焚
樓孝寛復長作鐵鈎利其鋒刃火竿來以鈎遙割之松
麻俱落外又於城四面穿地作二十一道分為四路於
其中各施梁柱作訖以油灌柱放火燒之柱折城並崩
壊孝寛又随崩處堅木柵以扞之敵不得入城外盡其
攻撃之術孝寛咸拒破之神武無如之何乃遣倉曹參
軍祖孝徴謂曰未聞救兵何不降也孝寛報云我城池
嚴固兵食有餘攻者自勞守者常逸豈有旬朔之間已
須救援適憂爾衆有不反之危孝寛闗西男子必不為
降將軍也俄而孝徴復謂城中人曰韋城主受彼榮禄
或復可爾自外軍士何事相随入湯火中耶乃射募格
於城中云能斬城主降者拜太尉封開國郡公邑萬戸
賞帛萬疋孝寛手題書背反射城外云若有斬髙歡者
一依此賞孝寛弟子遷先在山東又鎻至城下臨以白
刃云若不早降便行大戮孝寛慷慨激揚略無顧意士
卒莫不感勵人有死難之心神武苦戰六旬傷及病死
者十四五智力俱困因而發疾其夜遁去後因此忿恚
遂殂魏文帝嘉孝寛功令殿中尚書長孫紹逺左丞王
悦至玉壁勞問授驃騎大將軍開府儀同三司進爵建
忠郡公廢帝二年為雍州刺史先是路側一里置一土
候經雨頽毁每須修之自孝寛臨州乃勒部内當候處
植槐樹代之既免修復行旅又得庇廕周文後見怪問
知之曰豈得一州獨爾當令天下同之於是令諸州夾
道一里種一樹十里種三樹百里種五樹焉恭帝元年
以大將軍與燕國公于謹伐江陵平之以功封穰縣公
還拜尚書右僕射賜姓宇文氏二年周文北廵命孝寛
還鎮玉壁周孝閔帝踐阼拜小司徒眀帝初參麟趾殿
學士考校圖籍保定初以孝寛立勲玉壁遂於玉壁置
勲州仍授勲州刺史齊人遣使至玉壁求通互市晉公
護以其相持日久絶無使命一日忽來求交易疑别有
故又以皇姑皇世母先沒在彼因其請和之際或可致
之遂令司門下大夫尹公正至玉壁共孝寛詳議孝寛
乃於郊盛設供帳令公正接對使人兼論皇家親屬在
東之意使者辭色甚悦時又有汾州胡抄得闗東人孝
寛復放東還並致書一牘具陳朝廷欲敦隣好遂以禮
送皇姑及䕶母等孝寛善於撫御能得人心所遣間諜
入齊者皆為盡力亦有齊人得孝寛金貨遥通書疏故
齊動静朝廷皆先知時有主帥許盆孝寛托以心膂命
守一戍盆乃以城東入孝寛怒遣諜取之俄而斬首而
還其能致物情如此汾州之北離石以南悉是生胡抄
掠居人阻斷河路孝寛深患之而地入於齊無方誅剪
欲當其要處置一大城乃於河西徴役徒十萬甲士百
人遣開府姚岳監築之岳色懼以兵少為難孝寛曰計
成此城十日即畢既去晉州四百餘里一日創手二日
偽境始知設令晉州徴兵二日方集謀議之間自稽三
日計其軍行二日不到我之城隍足得辦矣乃令築之
齊人果至南首疑有大軍乃停留不進其夜又令汾水
以南傍介山稷山諸村所在縱火齊人謂是軍營遂收
兵自固版築克就卒如其言四年進位柱國時晉公䕶
將東討孝寛遣長史辛道憲啓陳不可䕶不納既而大
軍果不利後孔城遂陷宜陽被圍孝寛乃謂其將帥曰
宜陽一城之地未能損益然兩國爭之勞師數載彼多
君子寧乏謀猷若棄崤東來圖汾北我之疆界必見侵
擾今宜於華谷及長秋速築城以杜賊志脱其先我圖
之實難於是畫地形具陳其狀晉公䕶令長史叱羅協
謂使人曰韋公子孫雖多數不滿百汾北築城遣誰固
守事遂不行天和五年進爵鄖國公增邑通前一萬户
是嵗齊人果解宜陽之圍經略汾北遂築城守之其丞
相斛律眀月至汾東請與孝寛相見眀月云宜陽小城
久勞戰爭今既入彼欲於汾北取償幸勿怪也孝寛荅
曰宜陽彼之要衝汾北我之所棄我棄彼圖取償安在
且君輔翼幼主位重望隆理宜調隂陽撫百姓焉用極
武窮兵搆怨連禍且滄瀛大水千里無烟復欲使汾普
之間横屍暴骨茍貪尋常之地塗炭疲弊之人竊為君
不取孝寛參軍曲巖頗知卜筮謂孝寛曰來年東朝必
大相殺戮孝寛因令巖作謠歌曰百升飛上天眀月照
長安百升斛也又言髙山不摧自崩槲樹不扶自𥪡令
諜人多齎此文遺之於鄴祖孝徴既聞更潤色之眀月
竟以此誅建徳之後武帝志在平齊孝寛乃上疏陳三
䇿其第一䇿曰臣在邊積年頗見間隙不因際㑹難以
成功是以徃嵗出軍徒有勞費功績不立由失機會何
者長淮之南舊為沃土陳氏以破亡餘燼猶能一舉平
之齊人歴年赴救喪敗而反内離外叛計盡力窮傳不
云乎讐有釁焉不可失也今大軍若出軹闗方軌而進
兼與陳氏共為掎角并令廣州義旅出自三鵶又募山
南驍鋭沿河而下復遣北山稽胡絶其并晉之路凡此
諸軍仍令各募闗河之外勁勇之士厚其爵賞使為前
驅岳動川移雷駭電激百道俱進竝趨虜庭必當望旗
奔潰所向摧殄一戎大定實在此機其第二䇿曰若國
家更為後圖未即大舉宜與陳人分其兵勢三鵶以北
萬春以南廣事屯田預為貯積募其驍悍立為部伍彼
既東南有敵戎馬相持我出竒兵破其疆場彼若興師
赴援我則堅壁清野待其去遠還復出師常以邊外之
軍引其腹心之衆我無宿舂之費彼有奔命之勞一二
年中必自離叛且齊氏昏暴政出多門鬻獄賣官唯利
是視荒淫酒色忌害忠良闔境熬然不勝其弊以此而
觀覆亡可待然後乘間電掃事等摧枯其第三䇿曰竊
以大周土宇跨據闗河蓄席卷之威持建瓴之勢太祖
受天明命與物更新是以二紀之中大功克舉南清江
漢西龕巴蜀塞表無虞河右底定唯彼趙魏獨為榛梗
者正以有事三方未遑東略遂使漳滏遊魂更存餘晷
昔勾踐亡吳尚期十載武王取亂猶煩再舉今若更存
遵養且復相時臣謂宜還崇隣好申其盟約安人和衆
通商惠工蓄銳養威觀釁而動斯則長策逺馭坐自兼
并也書奏武帝遣小司寇淮南公元衞開府伊婁謙等
重幣聘齊爾後遂大舉再駕而定山東卒如孝寛之策
孝寛每以年迫懸車屢請致仕帝以海内未平優詔弗
許至是復稱疾乞骸骨帝曰徃已面申本懐何煩重請
也五年帝東伐過幸玉壁觀禦敵之所深歎羡之移時
乃去孝寛自以習練齊人虚實請為先驅帝以玉壁要
衝非孝寛無以鎮之乃不許及趙王招率兵出稽胡與
大軍掎角乃􁀐孝寛為行軍總管圍守華谷以應接之
孝寛克其四城武帝平晉州復令孝寛還舊鎮及帝凱
還復幸玉壁從容謂孝寛曰世稱老人多智善為軍謀
然朕唯共少年一舉平賊公以為何如孝寛對曰臣今
衰耄唯有誠心而已然昔在少壯亦曾輸力先朝以定
闗右帝大笑曰實如公言乃詔孝寛随駕還京拜大司
空出為延州總管進位上柱國大象元年除徐兗等十
一州十五鎮諸軍事徐州總管又為行軍元帥狥地淮
南乃分遣杞公宇文亮攻黄城郕公梁士彦攻廣陵孝
寛率衆攻壽陽竝拔之初孝寛到淮南所在皆密送誠
款然彼五門尤為險要陳人若開塘放水即津濟路絶
孝寛遽令分兵據守之陳刺史吳文育果遣決堰已無
及於是陳人退走江北悉平軍還至豫州宇文亮舉兵
反潛以數百騎襲孝寛營時亮圉官茹寛密白其狀孝
寛有備亮不得入遁走孝寛追獲之詔以平淮南之功
别封一子滑國公及宣帝崩隋文帝輔政時尉遲迥先
為相州總管詔孝寛代之又以小司徒叱列長文為相
州刺史先令赴鄴孝寛續進至朝歌㢠遣大都督賀蘭
貴齎書候孝寛孝寛留貴與語以察之疑其有變遂稱
疾徐行又使人至相州求醫藥密以伺之既到湯隂逢
長文奔還孝寛兄子魏郡守藝又棄郡南走孝寛審訐
其狀乃馳還所經橋道皆令毁撤驛馬悉擁以自隨又
勒騎將曰蜀公將至可多備餚酒及芻粟以待之迥果
遣儀同梁子康將數百騎追孝寛驛司供設豐厚所經
之處皆輒停留由是不及時或勸孝寛以為洛京虛弱
素無守備河陽鎮防悉是闗東鮮卑迥若先徃據之則
為禍不小乃入保河陽河陽城内舊有鮮卑八百人家
竝在鄴見孝寛輕來謀欲應迥孝寛知之遂密造東京
官司詐稱遣行分人詣洛陽受賜既至洛陽竝留不遣
因此離解其謀不成六月詔發闗中兵以孝寛為元帥
東伐七月軍次河陽迥所署儀同薛公禮等圍逼懐州
孝寛遣兵撃破之進次懐縣永城橋之東南其城既在
要衝雉堞牢固迥已遣兵據之諸將士以此城當路請
先攻取孝寛曰城小而固若攻而不拔損我兵威今破
其大軍此亦何能為也於是引軍次于武陟大破迥子
惇惇輕騎奔鄴軍次於鄴西門豹祠之南迥自出戰又
破之迥窮迫自殺兵士在小城中者盡坑於遊豫園諸
有未服皆随機討之闗東悉平十月凱還京師十一月
薨時年七十二贈太傅十二州諸軍事雍州牧諡曰襄
孝寛在邊多載屢抗強敵所有經略布置之初人莫之
解見其成事方乃驚服雖在軍中篤意文史政事之餘
每自披閱末年患眼猶令學士讀而聼之又早喪父母
事兄嫂甚謹所得俸禄不入私房親族有孤遺者必加
振贍朝野以此稱焉長子諶年已十嵗魏文帝欲以女
妻之孝寛辭以兄子世康年長帝嘉之遂以妻世康孝
寛有六子總壽霽津知名
韋夐字敬逺志尚夷簡澹於榮利弱冠被召拜雍州中
從事非其好也遂謝疾去職前後十見徴辟皆不應命
屬太祖經綸王業側席求賢聞夐養髙不仕虚心敬悦
遣使辟之備加禮命雖情諭甚至而竟不能屈彌以重
之亦弗之奪也所居之宅枕帶林泉夐對翫琴書蕭然
自樂時人號為居士焉至有慕其閑素者或載酒從之
敻亦為之盡歡接對忘倦明帝即位禮敬逾厚乃為詩
以貽之曰六爻貞遯世三辰光少㣲潁陽讓逾逺滄州
去不歸香動秋蘭佩風飄蓮葉衣坐石窺仙洞乘槎下
釣磯嶺松千仞直巖泉百丈飛聊登平樂觀逺望首陽
薇詎能同四隠來參余萬機敻荅帝詩願時朝謁帝大
悦敕有司日給河東酒一斗號之曰逍遥公時晉公䕶
執政廣營第宅嘗召敻至宅訪以政事敻仰視其堂徐
而歎曰酣酒嗜音峻宇雕牆有一於此未或弗亡䕶不
悦有識者以為知言陳遣其尚書周𢎞正來聘素聞敻
名請與相見朝廷許之𢎞正乃造夐談謔盈日恨相遇
之晚後請敻至賓舘敻時赴𢎞正仍贈詩曰徳星猶未
動真車詎肯來其為時所欽挹如此武帝嘗與敻夜宴
大賜之縑帛令侍臣數人負以送出夐唯取一疋示承
恩㫖而已帝以此益重之孝寛為延州總管敻至州與
孝寛相見將還孝寛以所乘馬及轡勒與夐敻以其華
飾心弗欲之笑謂孝寛曰昔人不棄遺簪墜屨者惡與
之同出不與同歸吾雖不逮前烈然捨舊録新亦非吾
志也於是乃乘舊馬以歸武帝又以佛道儒三敎不同
詔敻辨其優劣敻以三敎雖殊同歸於善其迹似有深
淺其致理殆無等級乃著三敎序奏之帝覽而稱善時
宣帝在東宮亦遺敻書并令以帝所乘馬迎之問以立
身之道敻對曰傳不云乎儉為徳之恭侈為惡之大欲
不可縱志不可滿竝聖人之訓也願殿下察之敻子瓘
行隨州刺史因疾物故孝寛子總復於并州戰歿一日
之中凶問俱至家人相對悲慟而敻神色自若謂之曰
死生命也去來常事亦何足悲援琴撫之如舊敻又雅
好名義虛襟善誘雖耕夫牧竪有一介可稱者皆接引
之特與族人處𤣥及安定梁曠為放逸之友少愛文史
留情著述手自抄録數十萬言晚年虛靜唯以體道㑹
真為務舊所製述咸削其藁故文筆多竝不存建徳中
敻以年老預戒其子等曰昔士安以蘧蒢束體王孫以
布囊繞尸二賢髙達非庸才能繼吾死之日可歛舊衣
勿更新造使棺足周尸牛車載柩墳髙四尺壙深一丈
其餘煩雜悉無用也朝晡奠食於事彌煩吾不能頓絶
汝軰之情可朔望一奠而已仍薦素蔬勿設牲牢親友
欲以物弔祭者竝不得為受吾常恐臨終恍惚故以此
言預戒汝軰瞑目之日勿違吾志也宣政元年二月卒
於家時年七十七武帝遣使祭賻賵有加其喪制葬禮
諸子等竝遵其遺戒子世康
梁士彦字相如安定烏氏人也少任俠好讀兵書頗渉
經史周武帝將平東夏聞其勇決自扶風郡守除為九
曲鎮將進位上開府封建威縣公齊人甚憚之後以熊
州刺史從武帝拔晉州進位大將軍除晉州刺史及帝
還齊後主親攻圍之樓堞皆盡短兵相接士彦慷慨自
若謂將士曰死在今日吾為爾先於是勇猛齊奮號聲
動天無不一當百齊兵少却乃令妻及軍人子女晝夜
修城三日而就武帝大軍亦至齊師圍解士彦見帝捋
帝鬚泣帝亦為之流涕時帝欲班師士彦叩馬諌帝從
之執其手曰朕有晉州為平齊之基宜善守之及齊平
封郕國公位上柱國雍州總管宣帝即位除徐州總管
與烏丸軌禽陳將吳明徹裴忌於呂梁略定淮南地隋
文帝作相轉亳州總管尉遲迥反為行軍總管及韋孝
寛撃之令家僮梁黙等為前鋒士彦繼之所當皆破及
迥平除相州刺史深見忌乃代還京師閑居無事恃功
懐怨與宇文忻劉昉等謀反將率僮僕候上享廟之際
以發機復欲於蒲州起事略取河北捉黎陽闗塞河陽
路劫調布為牟甲募盜賊為戰士其甥裴通知而奏之
帝未發其事授晉州刺史欲觀其志士彦欣然謂昉等
曰天也又請儀同薛摩兒為長史帝從之後與公卿朝
謁帝令執士彦忻昉等於行間詰之狀猶不伏捕薛摩
兒至對之摩兒具論始末云第二子剛垂泣苦諌第三
子叔諧曰作猛獸須成班士彦失色顧曰汝殺我於是
伏誅年七十二有子五人操字孟徳位上開府義鄉縣
公早卒剛字永固位大將軍通政縣公涇州刺史以諌
父獲免徙𤓰州叔諧坐士彦誅梁黙者士彦之蒼頭也
驍武絶人士彦每從征伐常與黙陷陣仕周位開府開
皇末以行軍總管從楊素征突厥進位大將軍又從平
楊諒授柱國大業五年從煬帝征吐谷渾力戰死之贈
光禄大夫
　
　
　
　
　
　周書卷三十一
　周書卷三十一考證
韋孝寛傳時獨孤信為新野郡守司荆州○北史云同
　隸荆川司字疑同字之訛并脱一隸字
城外又縳松於竿○通鑑云縳松麻于竿(臣文淳/)按下
　文有松麻俱落句知此脱一麻字北史亦脱
周文後見○下文云周文北廵又云周孝閔帝踐阼(臣/)
　(文淳/)按北史總記數代之事故皆書國號以别之此
　書祗紀北周不應復加周字
　
　
　
　
　
　
　
　周書卷三十一考證
欽定四庫全書
　周書卷三十二
　　唐　令　狐　徳　棻　等　撰
　列傳第二十四
　　申徽
　　陸通(弟逞/)
　　柳敏(子昻/)
　　盧柔
　　唐瑾
申徽字世儀魏郡人也六世祖鐘爲後趙司徒冉閔末
中原喪亂鐘子邃避地江左曾祖爽仕宋位雍州刺史
祖隆道宋北兖州刺史父明仁郡功曹早卒徽少與母
居盡心孝養及長好經史性審慎不妄交遊遭母憂喪
畢乃歸於魏元顥入洛以元邃爲東徐州刺史邃引徽
爲主簿顥敗邃被檻車送洛陽故吏賔客並委去唯徽
送之及邃得免乃廣集賔友歎徽有古人風尋除太尉
府行參軍孝武初徽以洛陽兵難未已遂間行入闗見
文帝文帝與語竒之薦之於賀拔岳岳亦雅相敬待引
爲賔客文帝臨夏州以徽爲記室參軍兼府主簿文帝
察徽沉密有度量每事信委之乃爲大行臺郎中時軍
國草創幕府務殷四方書檄皆徽之辭也以迎孝武功
封愽平縣子本州大中正大統初進爵爲侯四年拜中
書舎人修起居注河橋之役大軍不利近侍之官分散
者衆徽獨不離左右魏帝稱歎之十年遷給事黄門侍
郎先是東陽王元榮爲𤓰州刺史其女壻劉彦随焉及
榮死𤓰州首望表榮子康爲刺史彦遂殺康而取其位
屬四方多難朝廷不遑問罪因授彦刺史頻徴不奉詔
又南通吐谷渾將圖叛逆文帝難於動衆欲以權略致
之乃以徽爲河西大使密令圖彦徽輕以五十騎行既
至止於賔館彦見徽單使不以爲疑徽乃遣一人微勸
彦歸朝以揣其意彦不從徽又使贊成其住計彦便從
之遂來至館徽先與𤓰州豪右密謀執彦遂叱而縛之
彦辭無罪徽數之曰君無尺寸之功濫居方嶽之重恃
逺背誕不恭貢職戮辱使人輕忽詔命計君之咎實不
容誅但授詔之日本令相送歸闕所恨不得申明罰以
謝邊逺耳於是宣詔慰勞吏人及彦所部復云大軍續
至城内無敢動者使還遷都官尚書十二年𤓰州刺史
成慶爲城人張保所殺都督令狐延等起義逐保啓請
刺史以徽信洽西土拜假節𤓰州刺史徽在州五稔儉
約率下邊人樂而安之十六年徴兼尚書右僕射加侍
中驃騎大將軍開府儀同三司廢帝二年進爵爲公正
右僕射賜姓宇文氏徽性勤敏凡所居官案牘無大小
皆親自省覽以是事無稽滯吏不得爲姦後雖歴公卿
此志不懈出爲襄州刺史時南方初附舊俗官人皆通
餉遺徽性廉慎乃畫楊震像於寢室以自戒及代還人
吏送者數十里不絶徽自以無德於人慨然懐愧因賦
詩題於清水亭長㓜聞之競來就讀遞相謂曰此是申
使君手迹並寫誦之明帝以御正任總絲綸更崇其秩
爲上大夫員四人號大御正又以徽爲之歴小司空少
保出爲荆州刺史入爲小司徒小宗伯天和六年上疏
乞骸骨詔許之薨贈泗州刺史諡曰章子康嗣位瀘州
刺史司織下大夫上開府康弟敦汝南郡守敦弟靜齊
安郡守靜弟處上開府同昌縣侯卒
陸通字仲明吳郡人也曾祖載從宋武帝平闗中軍還
留載隨其子義真鎮長安遂沒赫連氏魏太武平赫連
氏載仕魏任中山郡守父政性至孝其母吳人好食魚
北土魚少政求之常苦難後宅側忽有泉出而有魚遂
得以供膳時人以爲孝感所致因謂其泉爲孝魚泉初
從爾朱天光討伐及天光敗歸文帝文帝爲行臺以政
爲行臺左丞原州長史賜爵中都縣伯大統中卒通少
敦敏好學有志節㓜從在河西遂逢寇難與政相失通
乃自㧞東歸從爾朱榮榮死又從爾朱兆及爾朱氏滅
乃入闗文帝時在夏州引爲帳内督頃之賀拔岳爲侯
莫陳悦所害時有傳兵軍府已亡散者文帝憂之通以
爲不然居數日問至果如所策自是愈見親禮遂晝夜
陪侍家人罕見其面通雖處機密愈自恭謹文帝以此
重之後以迎孝武功封都昌縣伯大統元年進爵爲侯
從禽竇泰復𢎞農沙苑之役力戰有功又從解洛陽圍
軍還屬趙青雀反於長安文帝將討之以人馬疲弊不
可速行又謂青雀等一時陸梁不足爲慮乃云我到長
安但輕騎臨之必當而縛通進曰青雀等既以大軍不
利謂朝廷傾危同惡相求遂成反亂然其逆謀久定必
無遷善之心且其詐言大軍敗績東寇將至若以輕騎
往百姓謂爲信然更沮兆庶之望大兵雖疲弊精鋭猶
多以明公之威率思歸之衆以順討逆何慮不平文帝
深納之因從平青雀録前後功進爵爲公徐州刺史以
寇難未平留不之部與于謹討劉平伏加大都督從文
帝援玉壁進儀同三司九年高仲密以地來附通從若
干惠戰於邙山衆軍皆退唯惠與通率所部力戰至夜
中乃隂引還敵亦不敢逼進授驃騎大將軍開府儀同
三司太僕卿賜姓歩六孤氏進爵綏徳郡公周孝閔踐
阼拜小司空保定五年累遷大司寇通性柔謹雖久處
列位常清慎自守所得禄賜盡與親故共之家無餘財
常曰凡人患貧而不貴不患貴而貧也建徳元年轉大
司馬其年薨通弟逞
逞字季明初名彦字世雄魏文帝常從容謂之曰爾既
温裕何因乃字世雄且爲世之雄非所宜也於爾兄弟
又復不類遂改焉逞少謹密早有名譽兄通先以軍功
别受茅土乃讓父爵中都縣伯令逞襲之起家羽林監
文帝内親信時軰皆以驍勇自達唯逞獨兼文雅文帝
由此加禮遇焉大統十四年參大丞相府軍事尋兼記
室保定初累遷吏部中大夫歴藩部御伯中大夫進驃
騎大將軍開府儀同三司徙授司宗中大夫轉軍司馬
逞幹識詳明歴任三府所在著績朝廷嘉之進爵爲公
天和三年齊遣侍中斛斯文略中書侍郎劉逖來聘初
修隣好盛選行人詔逞爲使主尹公正爲副以報之逞
美容止善辭令敏而有禮齊人稱焉還屆近畿詔令路
車飾服郊迎而入時人榮之四年除京兆尹都界有豕
生數子經旬而死其家又有豶遂乳養之諸豚賴之以
活時論以逞仁政所致俄遷司會中大夫出爲河州刺
史晉公護雅重其才表爲中外府司馬頗委任之尋復
爲司會兼納言遷小司馬及䕶誅坐免官頃之起爲納
言又以疾不堪劇任乃除宜州刺史故事刺史奉辭例
備鹵簿逞以時屬農要奏請停之武帝深嘉焉詔遂其
所請以彰雅操逞在州有惠政吏人稱之東宮初建授
太子太保卒贈大將軍子操嗣
柳敏字白澤河東解縣人晉太常純之七世孫也父懿
魏車騎大將軍儀同三司汾州刺史敏九歲而孤事母
以孝聞性好學渉獵經史隂陽卜筮之術靡不習焉年
未弱冠起家員外散騎侍郎累遷河東郡丞朝議以敏
之本邑故有此授敏雖統御鄉里而處物平允甚得時
譽及文帝剋復河東見而器異之乃謂之曰今日不喜
得河東喜得卿也即拜丞相府參軍事俄轉戸曹參軍
掌記室每有四方賔客恒令接之爰及吉凶禮儀亦令
監綜又與蘇綽等修撰新制爲朝廷政典遷禮部郎中
封武城縣子加帥都督領本鄉兵俄進大都督遭母憂
居喪旬日之間鬢髮半白尋起爲吏部郎中毁瘠過禮
杖而後起文帝見而歎異之特加廩賜及尉遲迥伐蜀
以敏爲行軍司馬軍中籌略並以委之益州平進驃騎
大將軍開府儀同三司加侍中遷尚書賜姓宇文氏六
官建拜禮部中大夫孝閔帝踐阼進爵爲公又除河東
郡守尋復徴拜禮部出爲郢州刺史甚得物情及將還
朝夷夏士人感其惠政並齎酒餚及土産候之於路敏
乃從他道而還復拜禮部後改禮部爲司宗仍以敏爲
之敏操履方正性又恭勤每日將朝必夙興待旦又久
處臺閤明練故事近儀或乖先典者皆按據舊章刋正
取中遷小宗伯監修國史轉小司馬又監修律令進位
大將軍出爲鄜州刺史以疾不之部武帝平齊進爵武
徳郡公敏自建徳以後寢疾積年武帝及宣帝並親幸
其第問疾焉開皇元年進位上大將軍太子太保其年
卒贈五州諸軍事晉州刺史臨終誠其子等喪事所須
務從簡約其子等並涕泣奉行少子昻
昻字千里㓜聰潁有器識幹局過人武帝時爲内史中
大夫開府儀同三司賜爵文城郡公當途用事百寮皆
出其下昻竭誠獻替知無不爲謙虛自處未嘗驕物時
論以此重之武帝崩受遺輔政稍被宣帝疎然不離本
職隋文帝爲丞相深自結納文帝以爲大宗伯拜日遂
得偏風不能視事文帝受禪疾愈加上開府拜潞州刺
史昻見天下無事上表請勸學行禮上覽而善之優詔
荅昻自是天下州縣皆置愽士習禮焉昻在州甚有惠
政卒官子調嗣
盧柔字子剛少孤爲叔母所養撫視甚於其子柔盡心
温清亦同已親宗族歎重之性聰敏好學未弱冠解屬
文但口吃不能持論頗使酒誕節爲世所譏司徒臨淮
王彧見而器之以女妻焉及魏孝武與齊神武有隙詔
賀拔勝出牧荆州柔謂因此可著功績遂從勝之荆州
以柔爲大行臺郎中掌書記軍中機務柔多預之及勝
爲太保以柔爲掾加冠軍將軍孝武後召勝引兵赴洛
勝以問柔曰髙歡託晉陽之甲意實難知公宜席卷赴
都與決勝負存沒以之此忠之上策也若北阻魯陽南
并舊楚東連兗豫西接闗中帶甲十萬觀釁而動亦中
策也舉三荆之地通款梁國可以身免功名去矣策之
下者勝輕柔年少笑而不應及孝武西遷東魏遣侯景
襲穰勝敗遂南奔梁柔亦從之勝頻表梁求歸武帝覽
表嘉其辭彩既知柔所製因遣舍人勞問并遺縑錦後
與勝俱還行至襄陽齊神武懼勝西入遣侯景以輕騎
邀之勝及柔懼乃棄船山行贏糧冒險經數百里時屬
秋霖徒侣凍餒死者大半至豐陽界柔迷失道獨宿僵
木之下寒雨衣濕殆至於死大統二年至長安封容城
縣男邑二百戸太祖重其才引爲行臺郎中加平東將
軍除從事中郎與蘇綽對掌機密時沙苑之後大軍屢
㨗汝潁之間多舉義來附書翰徃反日百餘牒柔隨機
報荅皆合事宜進爵爲子增邑三百戸除中書舍人遷
司農少卿轉郎兼著作撰起居注後拜黄門侍郎文帝
知其貧解衣賜之魏廢帝元年加車騎大將軍儀同三
司散騎常侍中書監孝閔帝踐阼拜小内史遷内史大
夫進位開府卒於位所作詩頌碑銘檄表啓行於世者
數十篇子愷嗣愷字長仁渉獵經史有當世幹能起家
齊王記室歴吏部内史上士禮部下大夫尋爲聘陳副
使大象初拜東京吏部下大夫
唐瑾字附璘父永性温恭有器量愽渉經史雅好屬文
身長八尺二寸容貌甚偉年十七周文聞其名乃貽永
書曰聞公有二子曰陵從横多武略瑾雍容富文雅可
並遣入朝孤欲委以文武之任因召拜尚書員外郎相
府記室參軍事軍書羽檄瑾多掌之從破沙苑戰河橋
並有功封姑臧縣子累遷尚書右丞吏部郎中于時魏
室播遷庶務草剙朝章國典瑾並參之遷戸部尚書進
位驃騎大將軍開府儀同三司賜姓宇文氏時燕公于
謹勲髙望重朝野所屬白文帝言瑾學行兼修願與之
同姓結爲兄弟庶子孫承其餘論有益義方文帝歎異
者久之更賜瑾姓萬紐于氏瑾乃深相結納敦長幼之
序謹亦庭羅子孫行弟姪之敬其爲朝望所宗如此進
爵臨淄縣伯轉吏部尚書銓綜衡流雅有人倫之鑒以
父憂去職尋起令視事時六尚書皆一時之秀周文自
謂得人號爲六俊然瑾尤見器重于謹南伐江陵以瑾
爲元帥府長史軍中謀略多出瑾焉江陵既平衣冠仕
伍並沒爲僕隸瑾察其才行有片善者輒議免之賴瑾
獲濟者甚衆時論多焉及軍還諸將多因虜掠大獲財
物瑾一無所取唯得書兩車載之以歸或白文帝曰唐
瑾大有輜重悉是梁朝珍玩文帝初不信之然欲眀其
虚實密遣使檢閲之唯見墳籍而已乃歎曰孤知此人
來二十許年明其不以利干義向若不令檢視恐常人
有投杼之疑所以益明之耳凡受人委任當如此也論
平江陵功進爵爲公六官建授禮部中大夫出爲蔡州
刺史歴柘州硤州所在皆有徳化人吏稱之轉荆州總
管府長史入爲吏部中大夫歴御正納言中大夫曾未
十旬遂遷四職搢紳以爲榮久之除司宗中大夫兼内
史尋卒于位贈小宗伯諡曰方瑾性方重有風格退朝
休暇恒著衣冠以對妻子遇迅雷烈風雖閑夜宴寢必
起冠帶端笏危坐又好施與家無餘財所得祿賜常散
之宗族其尤貧者又割膏腴田宇以賑之所留遺子孫
者並墝埆之地朝野以此稱之撰新儀十篇所著賦頌
碑誄二十餘萬言孫大智嗣瑾次子令則性好篇章兼
解音律文多輕豔爲時人所傳天和中以齊馭下大夫
使於陳大象中官至樂部下大夫仕隋位太子左庶子
皇太子勇廢被誅
　
　周書卷三十二
欽定四庫全書
　周書卷三十三
　　唐　令　狐　徳　棻　等　撰
　列傳第二十五
　　庫狄峙
　　楊荐
　　趙剛
　　王慶
　　趙昶
　　王悦
　　趙文表
庫狄峙其先遼東人本姓段氏匹磾之後也因避難改
焉後徙居代世爲豪右祖淩武威郡守父貞上洛郡守
峙少以𢎞厚知名善騎射有謀略仕魏位髙陽郡守爲
政仁恕百姓頗悦之孝武西遷峙乃棄官從入闗大綂
元年拜中書舍人參掌機密以恭謹見稱遷黄門侍郎
時與東魏爭衡戎馬不息蠕蠕乘虛屢爲邊患朝議欲
結和親乃使峙徃峙狀貌魁梧善於辭令蠕蠕主雅信
重之自是不復爲宼太祖謂峙曰昔魏絳和戎見稱前
史以君方之彼有愧色封髙邑縣公邑八百户遷驃騎
將軍岐州刺史加散騎常侍增邑二百户開府儀同三
司恭帝元年徴拜侍中蠕蠕滅後突厥強盛雖與文帝
通好而外連齊氏太祖又令峙銜命喻之突厥感悟即
執齊使歸諸京師錄前後功拜大將軍安豐郡公邑通
前二千户尋除小司空孝閔踐阼轉小司寇世宗初爲
都督益潼等三十一州諸軍事益州刺史峙性寛和尚
清靜甚爲夷獠所安保定四年除宣州刺史天和三年
入爲少師峙以年老表乞骸骨手詔許之五年卒贈同
州刺史諡曰定子嶷嗣少知名起家吏部上士歴小内
史小納言授開府階遷職方中大夫爲蔡州刺史卒於
官子授嗣
楊荐字承略秦郡寧夷人也父寳昌平郡守荐幼孤早
有名譽性廉謹喜怒不形於色魏永安中隨爾朱天光
入闗討羣賊封髙邑縣男文帝臨夏州補帳内都督及
平侯莫陳悦使荐入洛陽請事魏孝武帝授文帝闗西
大行臺仍除荐直閣將軍時馮翊長公主婺居孝武意
欲歸諸文帝乃令武衛元毘喻㫖荐歸白文帝又遣荐
入洛陽請之孝武即許焉孝武欲向闗中荐贊成其計
孝武曰卿歸語行臺迎我文帝又遣荐與長史宇文測
出闗候接孝武至長安進爵清水縣子魏大綂元年蠕
蠕請和親文帝遣荐與楊寛使并結婚而還進爵爲侯
又使荐納幣於蠕蠕魏文帝郁久閭后崩文帝遣僕射
趙善使蠕蠕更請婚善至夏州聞蠕蠕貳於東魏欲執
使者善懼乃還文帝乃使荐徃賜黄金十斤雜綵三百
疋荐至蠕蠕責其背惠食言幷論結婚之意蠕蠕感悟
乃遣使隨荐報命焉及侯景來附文帝令荐與鎮遏荐
知景飜覆遂求還具陳事實文帝乃遣使密追助景之
兵尋而景叛十六年大軍東討文帝恐蠕蠕乘虚寇掠
乃遣荐徃更論和好以安慰之進使持節驃騎大將軍
開府儀同三司加侍中孝閔帝踐阼除御伯大夫進爵
姚谷縣公仍使突厥結婚突厥可汗弟地頭可汗阿史
那庫頭居東面與齊通和説其兄欲背先約計謀已定
將以荐等送齊荐知其意乃正色責之辭氣慷慨涕泗
横流可汗慘然良久曰幸無所疑當共平東賊然後發
遣我女乃令荐先報命仍請東討以奉使稱㫖遷大將
軍保定四年又納幣於突厥還行小司馬又行大司徒
從陳公純等逆女於突厥進爵南安郡公天和三年遷
總管梁州刺史後以疾卒
趙剛字僧慶河南洛陽人也曾祖蔚魏并州刺史祖寧
髙平太守父和太平中陵江將軍南討度淮聞父喪輒
還所司將致之於法和曰罔極之恩終天莫報若許安
厝禮畢而即罪戮死且無恨言訖號慟悲感傍人主司
以聞遂宥之喪畢除寧逺將軍大綂初追贈右將軍膠
州刺史剛少機辯有幹能起家奉朝請累遷鎮東將軍
銀青光禄大夫歴大行臺郎中征東將軍加金紫階領
司徒府從事中郎加閣内都督及魏孝武與齊神武搆
隙剛密奉㫖召東荆州刺史馮景昭率兵赴闕未及發
而神武已逼洛陽孝武西遷景昭集府僚文武議其去
就司馬馮道和請據州待北方處分剛曰公宜勒兵赴
行在所久之更無言者剛抽刀投地曰公若爲忠臣可
斬道和如欲從賊可見殺景昭感悟遂率衆赴闗右屬
侯景逼穰城東荆州人楊祖歡等起兵應景以其衆邀
景昭於路景昭戰敗剛遂沒於蠻後自贖免乃見東魏
東荆州刺史李魔憐勸令歸闗西魔憐納之使剛至并
州密觀事勢神武引剛内宴因令剛齎書申勅荆州剛
還報魔憐仍説魔憐斬祖歡等以州歸西魔憐乃使剛
入朝大綂初剛於霸上見太祖具陳闗東情實太祖嘉
之封陽邑縣子邑三百户除車騎將軍左光禄大夫論
復東荆州功進爵臨汝縣伯邑五百户初賀拔勝獨孤
信以孝武西遷之後並流寓江左至是剛言於魏文帝
請追而復之乃以剛爲兼給事黄門侍郎使梁魏興齎
移書與其梁州刺史杜懐寳等論隣好并致請勝等移
書寳即與剛盟歃受移赴建康仍遣行人隨剛報命是
年又詔剛使三荆聼在所便宜從事使還稱㫖進爵武
城縣侯除大丞相府帳内都督復使魏興重申前命尋
而梁人禮送賀拔勝獨孤信等頃之御史中尉董紹進
策請圖梁漢以紹爲行臺梁州刺史率士馬向漢中剛
以爲不可而朝議已決遂出軍紹竟無功而還免爲庶
人除剛潁川郡守加通直散騎常侍衞大將軍從復𢎞
農進拜大都督東道軍司節度開府李延孫等七軍攻
復陽城擒太守王智納轉陳留郡守東魏行臺吉寧率
衆三萬攻陷郡城剛突出還保潁川重行郡事復爲侯
景所破乃率餘衆赴洛陽大行臺元海遣剛還郡徴糧
時景衆已入潁川剛於西界招復陽翟二萬戸轉輸送
洛明年洛陽不守剛逺隔敵中連戰破東魏廣州刺史
李仲偘時侯景别帥陸太潁川郡守高沖等衆八千人
寇襄城等五郡剛簡歩騎五百大破沖等開府李延孫
爲長史楊伯簡所害剛撃斬之又攻拔廣州進軍陽翟
侯景自鄴入魯陽與剛接戰旬有三日旋軍宜陽時河
南城邑一彼一此剛復出軍伊洛侯景亦度河築城剛
前後下景三郡獲郡守一人别破其行臺梅遷斬首千
餘級除尚書金部郎中髙仲密以北豫州來附兼大行
臺左丞持節赴潁川節度義軍師還剛别破侯景前驅
於南陸復獲其郡守二人時有流言傳剛東叛齊神武
因設反間聲遣迎接剛乃率騎襲其下塢拔之露板言
狀太祖知剛無貳乃加賞賚焉除營州刺史進爵爲公
增邑二百戸加大都督車騎大將軍儀同三司散騎常
侍漕州民鄭五醜構逆與叛羌傍乞鐵忽相應令剛徃
鎮之將𤼵魏文帝引見内寢舉觴屬剛曰昔侯景在東
爲卿所困黠羌小豎豈足勞卿謀慮也時五醜已剋定
夷鎮所在立柵剛至竝攻破之散其黨與五醜於是西
奔鐵忽剛又進破鐵忽僞廣寧郡屬宇文貴等西討詔
以剛行渭州事資給糧餼鐵忽平所獲羌卒千人配剛
軍中敎以戎旅皆盡其力用加驃騎大將軍開府儀同
三司入爲光禄卿六官建拜膳部中大夫孝閔帝踐阼
進爵浮陽郡公出爲利州總管利沙方渠四州諸軍事
沙州氐恃險逆命剛再討服之方州生獠自此始從賦
役剛以僞信州濱江負阻逺連殊俗蠻左强獷歴世不
賓乃表請討之詔剛率利沙等十四州兵兼督儀同十
人馬歩一萬徃經略焉仍加授渠州刺史剛初至渠帥
憚其軍威相次降款後以剛師出踰年士卒疲弊尋復
亡叛後遂以無功而還又與所部儀同尹才失和被徴
赴闕遇疾卒於路年五十七贈忠浙涿三州刺史諡曰
成子元卿嗣
王慶字興慶太原祁人也父因魏靈州刺史懐徳縣公
慶少開悟有才略初從文帝征伐復𢎞農破沙苑竝有
戰功每獲殊賞大綂十年授殿中將軍孝閔帝踐阼晉
公䕶引爲典籤慶樞機明辨漸見親待授大都督武成
元年以前後功賜爵始安縣男二年行小賓部保定二
年使吐谷渾與共分疆仍論和好之事渾主悦服遣所
親隨慶貢獻初突厥與周和親許納女爲后而齊人知
之懼成合從之勢亦遣使求婚財饋甚厚突厥貪其重
賂便許之朝議以魏氏昔與蠕蠕結婚遂爲齊人離貳
今者復恐改變欲遣使結之遂授慶左武伯副楊荐爲
使是歲遂興入并之役慶乃引突厥騎與隋公楊忠至
太原而還以齊人許送皇姑及世母朝廷遂與通和突
厥聞之復致疑阻於是又遣慶徃喻之可汗感悦結好
如初五年復與宇文貴使突厥逆女自此以慶信著北
蕃頻歲出使後更至突厥屬其可汗暴殂突厥謂慶曰
前後使來逢我國喪者皆𠢐面表哀况今二國和親豈
得不行此事慶抗辭不從突厥見其守正卒不敢逼武
帝聞而嘉之録慶前後使功遷開府儀同三司兵部大
夫進爵爲公歴丹中二州刺史爲政嚴肅吏不敢欺大
象元年授小司徒加上大將軍總管汾石二州五鎮諸
軍事汾州刺史又除延州總管進位柱國開皇元年進
爵平昌郡公卒于鎮贈上柱國諡曰莊子淹嗣
趙昶字長舒天水南安人也曾祖襄仕魏至中山郡守
因家於代祖泓廣武令父琛上洛郡守昶少聰敏有志
節弱冠以材力聞孝昌中起家拜都督鎮小平津魏北
中郎將髙千甚敬重之千牧兗州以昶行臨渙北梁二
郡事大綂初千還鎮陜又以昶爲長史中軍都督太祖
平𢎞農擢爲相府典籤大綂九年大軍失律於邙山清
水氐酋李鼠仁自軍逃還憑險作亂隴右大都督獨孤
信頻遣軍撃之不克太祖將討之欲先遣觀其勢顧問
誰可爲左右莫對昶曰此小豎爾以公威孰不聼命太
祖壯之遂令昶使焉昶見鼠仁喻以禍福羣凶聚議或
從或否其逆命者復將加刃於昶而昶神色自若志氣
彌厲鼠仁感悟遂相率降氐梁道顯叛攻南田太祖復
遣昶慰諭之道顯等皆即款附東秦州刺史魏光因徙
其豪帥四十餘人并部落於華州太祖即以昶爲都督
領之先是汾州胡叛再遣昶慰勞之皆知其虛實及大
軍徃討昶爲先驅遂破之以功封章武縣伯邑五百户
十五年拜安夷郡守帶長虵鎮將氐族荒獷世號難治
昶威懐以禮莫不悦服期歳之後樂從軍者千餘人加
授帥都督時屬軍機科發切急氐情難之復相率謀叛
昶又潛遣誘説離間其情因其攜貳遂輕徃臨之羣氐
不知所爲咸來見昶乃收其首逆者二十餘人斬之餘
衆遂定朝廷嘉之除大都督行南秦州事時氐帥蓋閙
等反昶復討擒之進撫軍將軍加通直散騎常侍又與
史寧破宕昌羌獠二十餘萬拜武州刺史車騎大將軍
儀同三司諸州軍事魏恭帝初加驃騎大將軍開府儀
同三司潭水羌叛殺武陵潭水二郡守昶率儀同駱天
义等騎歩五千討平之世宗初鳯州人仇周貢魏興等
反自號周公有衆八千人破廣化郡攻沒諸縣分兵西
入圍廣業修城二郡廣業郡守薛爽修城郡守杜杲等
請昶爲援昶遣使報杲爲周貢黨樊伏興等所獲興等
知昶將至解修城圍據泥功嶺設六伏以待昶昶至遂
遇其伏合戰破之廣業之圍亦解昶追之至泥陽川而
還興州人叚吒及氐酋羌多復反攻沒郡縣昶討斬之
語在氐傳昶自以被拔擢居將帥之任傾心下士虜獲
氐羌撫而使之皆爲昶盡力太祖常曰不煩國家士馬
而能威服氐羌者趙昶有之矣至是世宗録前後功進
爵長道郡公賜姓宇文氏賞勞甚厚二年徴拜賓部中
大夫行吏部尋以疾卒
王悦字衆喜京兆藍田人也少有氣幹爲州里所稱魏
永安中爾朱天光西討引悦爲其府騎兵參軍除石安
令太祖初定闗隴悦率募鄉里從軍屢有戰功大綂元
年除平東將軍相府刑獄參軍封藍田縣伯邑六百戸
四年東魏將侯景攻圍洛陽太祖赴援悦又率鄉里千
餘人從軍至洛陽將戰之夕悦罄其行資市牛饗戰士
及戰悦所部盡力斬獲居多六年加通直散騎常侍遷
大行臺右丞十年轉左丞久居管轄頗獲時譽十二年
齊神武親率諸軍圍玉壁大都督韋孝寛拒守累旬敵
方引退朝廷以寛勲重遣尚書長孫紹逺爲大使悦爲
副使勞問寛等并校定勲人十三年侯景據河南來附
仍請兵爲援太祖先遣韋法保賀蘭願徳等帥衆助之
悦言於太祖曰侯景之於髙歡始則篤鄉黨之情末乃
定君臣之契位居上將職重台司論其分義有同魚水
今歡始死景便離貳豈不知君臣之道有虧忠義之禮
不足蓋其所圖既大不卹小嫌然尚能背徳於髙氏豈
肯盡節於朝廷今若益之以勢援之以兵非唯侯景不
爲池中之物亦恐朝廷貽笑將來也太祖納之乃遣行
臺郎中趙士憲追法保等而景尋叛十四年授雍州大
中正帥都督加衛將軍右光禄大夫都督率所部兵從
大將軍楊忠征隨郡安陸竝平之時懸兵深入悦支度
路程勒其部伍節減糧食及至竟陵諸軍多有匱乏悦
出稟米六百石分給之太祖聞而嘉焉尋拜京兆郡守
加使持節車騎大將軍儀同三司散騎常侍遷大行臺
尚書又領所部兵從達奚武征梁漢軍出武令悦説其
城主楊賢悦乃貽之書曰夫惟徳是輔天道之常也見
機而作人事之會也梁主内虧刑政外闕藩籬疋夫攘
袂舉國傾覆非直下民離心抑亦上𤣥所棄我相公膺
千齡之運創三分之業道洽區中威振方外聲敎所被
風行草偃兵車所指雲除霧廓斯固天下所共聞無俟
二談也大將軍髙陽公韞韜略之祕總熊羆之旅受脤
廟堂威懐巴漢先附者必賞後服者必誅君兵糧既寡
救援路絶欲守則城池無縈帶之險欲戰則士卒有土
崩之勢以此求安未見其可昔韓信背項前典以爲美
談黄權歸魏良史稱其盛烈事有變通今其則也賢於
是遂降悦白武云白馬要衝是必爭之地今城守寡弱
易可圖也若蜀兵更至攻之實難武然之令悦率輕騎
七百徑趣白馬悦先示其禍福其將梁深遂以城降梁
武陵王紀果遣其將任竒率歩騎六千欲先據白馬行
次闕城聞已降乃還及梁州平太祖即以悦行刺史事
招攜初附民吏安之魏廢帝二年徴還本任屬改行臺
爲中外府尚書員廢以儀同領兵還鄉里悦既久居顯
職及此之還私懐怏怏猶陵駕鄉里失宗黨之情其長
子康恃悦舊望遂自驕縱所部軍人將有婚禮康乃非
理凌辱軍人訴之悦及康竝坐除名仍配流逺防及于
謹伐江陵令悦從軍展効因留鎮之孝閔踐阼依例復
官授郢州尋拜使持節驃騎大將軍開府儀同三司大
都督司水中大夫進爵藍田縣侯遷司憲中大夫賜姓
宇文氏又進爵河北縣公悦性儉約不營生業雖出入
榮顯家徒四壁而已世宗手勅勞勉之賜粟六百石保
定元年卒於位康嗣官至司邑下大夫
趙文表其先天水西人也後徙居南鄭累世爲二千石
父江性方嚴有度量歴官東巴州刺史計部中大夫驃
騎大將軍開府儀同三司御伯中大夫封昌國縣伯贈
虞絳二州刺史諡曰貞文表少而修謹志存忠節便弓
馬能左右馳射好讀左氏春秋略舉大義起家爲太祖
親信魏恭帝元年從開府田𢎞征山南以功授都督復
從平南巴州及信州遷帥都督又從許國公宇文貴鎮
蜀行昌城郡事加中軍將軍左金紫光禄大夫保定元
年除許國公府司馬轉大都督五年授畿伯下大夫又
爲許國公府長史尋拜車騎大將軍儀同三司仍從宇
文貴使突厥迎皇后進止儀注皆令文表典之文表斟
酌而行皆合禮度及皇后將入境突厥託以馬瘦行徐
文表慮其爲變遂説突厥使羅莫縁曰后自發彼藩已
淹時序途經沙漠人馬疲勞且東寇每伺間隙吐谷渾
亦能爲變今君以可汗之愛女結姻上國曾無防慮豈
人臣之體乎莫縁然之遂倍道兼行數日至甘州以迎
后功别封伯陽縣伯邑六百户天和三年除梁州總管
府長史所管地名恒陵者方數百里竝生獠所居恃其
險固常懐不軌文表率衆討平之遷蓬州刺史政尚仁
恕夷獠懐之加驃騎大將軍開府儀同三司又進位大
將軍爵爲公大象中拜吳州總管時開府于顗爲吳州
刺史及隋文帝執政尉遲迥等舉兵逺近騷然人懐異
望顗自以族大且爲國家肺腑懼文表圖已謀欲先之
乃稱疾不出文表徃問之顗遂手刃文表因令吏人告
云文表謀反仍馳啓其狀隋文以諸方未定恐顗爲變
遂授顗吳州總管以安之後知文表無異志雖不罪顗
而聼其子仁海襲爵
　
　
　
　
　
　
　
　
　
　周書卷三十三
　周書卷三十三考證
王悦傳斯固天下所共聞無俟二談也○二字上疑脱
　一字
悦先示其禍福其將梁深遂以城降○北史作梁將深
　悟
果遣其將任竒○任竒北史作任珍竒
授郢州○北史云授郢州刺史脱刺史二字
趙文表傳父江○北史云父汪
　
　
　
　
　
　
　
　周書卷三十三考證
欽定四庫全書
　周書卷三十四
　　唐　令　狐　徳　棻　等　撰
　列傳第二十六
　　趙善
　　元定
　　楊􁦰
　　韓盛
　　裴寛(弟漢/)　(尼/)　(鴻/)
　　楊敷
趙善字僧慶太傅楚國公貴之從祖兄也祖國魏龍驤
將軍洛州刺史父更安樂太守善少好學渉獵經史美
容儀沉毅有逺量永安初爾朱天光爲肆州刺史辟爲
主簿深器重之天光討邢杲及万俟醜奴以善爲長史
軍中謀議每參預之天光爲闗右行臺表善爲行臺左
丞加都督征虜將軍普泰初賞平闗隴之功拜驃騎將
軍大行臺散騎常侍封山北縣伯邑五百戸俄除持節
東雍州諸軍事雍州刺史天光東拒齊神武於韓令陵
善又以長史從及天光敗見殺善請收葬其屍齊神武
義而許之賀拔岳總闗中兵乃遣迎善復以爲長史岳
爲侯莫陳悦所害善共諸將翊戴太祖仍從平悦魏孝
武西遷除都官尚書改封襄城縣伯增邑五百戸頃之
爲北道行臺與儀同李虎等討曹泥克之遷車騎大將
軍儀同三司尚書右僕射進爵爲公增邑并前一千五
百户大綂三年轉左僕射兼侍中監著作領太子詹事
善性温恭有器局雖位居端右而逾自謙退其職務克
舉則曰某官之力若有罪責則曰善之咎也時人稱其
公輔之量太祖亦雅敬重焉九年從戰邙山屬大軍不
利善爲敵所獲遂卒於東魏建徳初朝廷與齊通好齊
人乃歸其柩其子絢表請贈諡詔贈大將軍大都督岐
宜寧豳四州諸軍事岐州刺史諡曰敬子度字㓜濟車
騎大將軍儀同三司度弟絢字會績驃騎大將軍開府
儀同三司浙資二州刺史
元定字願安河南洛陽人也祖比頽魏安西將軍務州
刺史父道龍征虜將軍鉅鹿郡守定惇厚少言内沉審
而外剛毅永安初從爾朱天光討闗隴羣賊並破之除
襄虜將軍及賀拔岳被害定從太祖討侯莫陳悦以功
拜平逺將軍歩兵校尉魏孝武西遷封髙邑縣男邑二
百户從撃潼闗拔回洛城進爵爲伯增邑三百户加前
將軍太中大夫從擒竇泰復𢎞農破沙苑戰河橋定皆
先鋒當其前者無不披靡以前後功累遷都督征東將
軍金紫光禄大夫帥都督增邑三百户邙山之役敵人
如堵定奮矟衝之殺傷甚衆無敢當者太祖親觀之論
功爲最賞物甚厚十三年授河北郡守加大都督通直
散騎常侍增邑通前一千户定有勇略每戰必陷陣然
未嘗自言其功太祖深重之諸將亦稱其長者十五年
遷使持節車騎大將軍開府儀同三司進爵爲公魏廢
帝二年以宗室進封建城郡王二年行周禮爵隨例改
封長湖郡公世宗初拜岷州刺史威恩兼濟甚得羌豪
之情先時生羌據險不賓者至是並出山谷從征賦焉
及定代還羌豪等感戀之保定中授左宮伯中大夫久
之轉左武伯中大夫進位大將軍天和二年陳湘州刺
史華皎舉州歸梁梁主欲因其隙更圖攻取乃遣使請
兵詔定從衛公直率衆赴之梁人與華皎皆爲水軍定
爲陸軍直總督之俱至夏口而陳郢州堅守不下直令
定率歩騎數千圍之陳遣其將淳于量徐度吳明徹等
水陸來拒量等以定已度江勢分遂先與水軍交戰而
華皎所綂之兵更懐疑貳遂爲陳人所敗皎得脱身歸
梁定既孤軍懸隔進退路絶陳人乘勝水陸逼之定乃
率所部斫竹開路且行且戰欲趣湘州而湘州已陷徐
度等知定窮迫遣使僞與定通和重爲盟誓許放還國
定疑其詭許欲力戰死之而定長史孫隆及諸將等多
勸定和定乃許之於是與度等刑牲歃血解仗就船遂
爲度等所執衆軍亦被囚虜送詣丹陽居數月憂憤發
病卒子樂嗣
楊􁦰字顯進正平髙凉人也祖貴父猛並爲縣令􁦰少
豪俠有志氣魏孝昌中爾朱榮殺害朝士大司馬城陽
王元徽逃難投􁦰􁦰藏而免之孝莊帝立徽乃出復爲
司州牧由是􁦰以義烈聞擢拜伏波將軍給事中元顥
入洛孝莊欲往晉陽就爾朱榮詔􁦰率其宗人收船馬
渚􁦰未至帝已北度太行􁦰遂匿所收船不以資敵及
爾朱榮奉帝南討至馬渚􁦰乃具船以濟王師顥平封
肥如五百户加鎮逺將軍歩兵校尉行濟北郡事進都
督平東將軍太中大夫從魏孝武入闗進爵爲侯增邑
八百戸加撫軍銀青光禄大夫時東魏遷鄴太祖欲知
其所爲乃遣􁦰閒行詣鄴以觀察之使還稱㫖授通直
散騎常侍車騎將軍稽胡恃險不賓屢行抄竊以􁦰兼
黄門侍郎往慰撫之􁦰頗有權略能得邊情誘化酋渠
多來款附乃有隨􁦰入朝者時𢎞農爲東魏守􁦰從太
祖攻拔之然自河以北猶附東魏􁦰父猛先爲邵郡白
水令􁦰與其豪右相知請微行詣邵郡奉兵以應朝廷
太祖許之􁦰遂行與土豪王覆憐等隂謀舉事密相應
會者三千人内外俱發遂拔邵郡擒郡守程保及令四
人並斬之衆議推􁦰行郡事􁦰以因覆憐成事遂表覆
憐爲邵郡守以功授大行臺左丞率義徒更爲經略於
是遣諜人誘説東魏城堡旬月之間正平河北南渉二
絳建州大寧等城並有請爲内應者大軍因攻而拔之
以􁦰行正平郡事左丞如故齊神武敗於沙苑其將韓
軌潘洛可朱渾元等爲殿􁦰分兵要截殺傷甚衆東雍
州刺史馬恭懼􁦰威聲棄城遁走􁦰遂移據東雍州太
祖以􁦰有謀略堪委邊任乃表行建州事時建州逺在
敵境三百餘里然􁦰威恩夙著所經之處多並贏糧附
之比至建州衆已一萬東魏刺史車折於洛出兵逆戰
􁦰撃敗之又破其行臺斛律俱歩騎二萬於州西大獲
甲仗及軍資以給義士由是威名大振東魏遣太保侯
景攻陷正平復遣行臺薛循義率兵與斛律俱相會於
是敵衆漸盛􁦰以孤軍無援且腹背受敵謀欲拔還恐
義徒背叛遂僞爲太祖書遣人若從外送來者云已遣
軍四道赴援因令人漏泄使所在知之又分土人義首
令領所部四出抄掠擬供軍費􁦰分遣訖遂於夜中拔
還邵郡朝廷嘉其權以全軍即授建州刺史時東魏以
正平爲東雍州遣薛榮祖鎮之􁦰將謀取之乃先遣竒
兵急攻汾橋榮祖果盡出城中戰士於汾橋拒守其夜
􁦰率歩騎二千從他道濟遂襲克之進驃騎將軍既而
邵郡民以郡東叛郡守郭武安脱身走免􁦰又率兵攻
而復之轉正平郡守又撃破東魏南綘郡虜其郡守屈
僧珍録前後功别封郃陽縣伯邑五百戸邙山之戰􁦰
攻拔柏谷塢因即鎮之及大軍不利􁦰亦拔還而東魏
將侯景率騎追􁦰􁦰與儀同韋法保同心抗禦且前經
十數里景乃引退太祖嘉之賜帛三百疋復授建州刺
史鎮車箱􁦰久從軍役未及𦵏父至是表請還𦵏詔贈
其父車騎大將軍儀同三司晉州刺史贈其母夏陽縣
君並給儀衛州里榮之及齊神武圍玉壁别令侯景趣
齊子嶺􁦰恐入寇邵郡率騎禦之景聞􁦰至斫木斷路
者六十餘里猶驚而不安遂退還河陽其見憚如此十
二年進授大都督加晉建二州諸軍事又攻破蓼塢獲
魏將李顯進儀同三司尋遷開府復除建州邵郡河内
汲郡黎陽等諸軍事領邵郡十六年大軍東討授大行
臺尚書率義衆先驅敵境攻其四戍拔之時以齊軍不
出乃追􁦰還併肥如郃陽二邑合一千八百户改封華
陽縣侯又於邵郡置邵州以􁦰爲刺史率所部兵鎮之
保定四年遷少師其年大軍圍洛陽詔􁦰率義兵萬餘
人出軹闗然􁦰自鎮東境二十餘年數與齊人戰每常
克獲以此遂有輕敵之心時洛陽未下而􁦰深入敵境
又不設備齊人奄至大破􁦰軍􁦰以衆敗遂降於齊􁦰
之立勲也有慷慨壯烈之志及軍敗遂就虜以求茍免
時論以此鄙之朝廷猶録其功不以爲罪令其子襲爵
􁦰之敗也新平郡守韓盛亦於洛陽戰沒
盛字文熾南陽渚陽人也五世祖逺爲鄭縣令因徙居
京兆之渭南焉曾祖良舉秀才奉朝請姑臧令祖與魏
儻城郡守贈直州刺史父先藻安夷鄜城二郡守贈鎮
逺將軍義州刺史盛幼有操行渉獵經史兼善騎射膂
力過人魏大綂初起家開府行參軍轉參軍事從李逺
積年征討每有戰功累遷至都督輔國將軍中散大夫
帥都督持節平東將軍太中大夫銀青光禄大夫大都
督明帝二年封臨湍縣子邑三百户保定四年授使持
節車騎大將軍儀同三司虞部下大夫出爲新平郡守
居官清靜嚴而不殘矜恤孤貧抑挫豪右賊盗止息郡
治肅然尋以本官從晉公䕶東討於洛陽戰沒贈浙洛
義三州刺史諡曰壯子謙嗣官至大都督盛二兄徳輿
仲恭徳輿姿貌魁傑有異常人歴官持節車騎大將軍
儀同三司通洛慈澗防主邵州刺史任城縣男仲恭美
容儀澹於榮利郡累辟爲功曹中正仲恭答曰第五之
號豈減驃騎乎後歴廣原靈原新豐三縣令所在皆有
聲績有八子並有志操少子紉約後最知名
裴寛字長寛河東聞喜人也祖徳歡魏中書郎河内郡
守父靜慮銀青光禄大夫贈汾州刺史寛儀貌瓌偉博
渉羣書弱冠爲州里所稱與二弟漢尼是和知名親歿
撫弟以篤友聞滎陽鄭孝穆常謂從弟文直曰裴長寛
兄弟天倫篤睦人之師表吾愛之重之汝可與之遊處
年十三以選爲魏孝明帝挽郎釋褐員外散騎侍郎魏
孝武末除廣陵王府直兵參軍加寜朔將軍員外散騎
常侍及孝武西遷寛謂其諸弟曰權臣擅命乘輿播越
戰爭方始當何所依諸弟咸不能對寛曰君臣逆順大
義昭然今天子西幸理無東面以虧臣節乃將家屬避
難於大石巖獨孤信鎮洛陽始出見焉時汾州刺史韋
子粲降於東魏子粲兄弟在闗中者咸己從坐其季弟
子爽先在洛窘急乃投寛寛開懐納之遇有大赦或傳
子爽合免因爾遂出子爽卒以伏法獨孤信召而責之
寛曰窮來見歸義無執送今日獲罪是所甘心以經赦
宥罪得不坐大綂五年授都督同軌防長史加征虜將
軍十三年從防主韋法保向潁川解侯景圍景密圖南
叛軍中頗有知者以其事計未成外示無貳往來諸軍
間侍從寡少軍中名將必躬自造至於法保尤被親附
寛謂法保曰侯景狡猾必不肯入闗雖託款於公恐未
可信若仗兵以斬之亦一時之計也如曰不然便須深
加嚴警不得信其誑誘自貽後悔法保納之然不能圖
景但自固而已十四年與東魏將彭樂恂戰於新城因
傷被擒至河隂見齊文襄寛舉止詳雅善於占對文襄
甚賞異之謂寛曰卿三河冠蓋材識如此我必使卿富
貴闗中貧校何足可依勿懐異圖也因解鏁付館厚加
其禮寛乃裁臥氊夜縋而出因得遁還見於太祖太祖
顧謂諸公曰被堅執鋭或有其人疾風勁草歲寒方驗
裴長寛爲髙澄如此厚遇乃能冒死歸我雖古之竹帛
所載何以加之乃手書署寛名下授持節帥都督封夏
陽縣男邑三百户并賜馬一疋衣一襲即除孔城城主
十六年遷河南郡守仍鎮孔城尋加撫軍大都督通直
散騎常侍魏廢帝元年進使持節車騎大將軍儀同三
司散騎常侍孝閔帝踐阼進爵爲子寛在孔城十三年
與齊洛州刺史獨孤永業相對永業有計謀多譎詐或
聲言春發秋乃出兵掩蔽消息倐忽而至寛每揣知其
情用兵邀撃無不克之永業常戒其所部曰但好鎮孔
城自外無足慮其見憚如此齊伊川郡守梁鮓常在境
首抄掠太祖患之命寛經略焉鮓行過妻家椎牛宴飲
既醉之後不復自防寛密知之遣兵往襲遂斬之太祖
嘉焉賜奴婢金帶粟帛等武成二年徴拜司士中大夫
保定元年出爲汾州刺史尋轉魯山防主四年加驃騎
大將軍開府儀同三司天和二年行復州事三年除温
州刺史初陳氏與國通和每脩聘好自華皎附後乃圖
寇掠汾州既接敵境事資守備於是復以寛爲汾州刺
史而州城埤狹器械又少寛知其難守深以爲憂又恐
秋水暴長陳人得乘其便即白襄州總管請戍兵并請
移城於羊蹄山權以避水總管府許增兵守禦不許遷
移城寛乃量度年常水至之處豎大木於岸以備船行
襄州所遣兵未至陳將程靈洗已率衆至於城下遂分
布戰艦四面攻之水勢猶小靈洗未得近城寛每簡募
驍兵令夜掩撃頻挫其鋭相持旬日靈洗無如之何俄
而雨水暴長所豎木上皆通船過靈洗乃以大艦臨逼
拍干打樓應即摧碎弓弩大石晝夜攻之苦戰三十餘
日死傷過半女垣崩盡陳人遂得上城短兵相拒猶經
二日外無繼援力屈城陷之後水便退縮陳人乃執寛
至揚州尋被送嶺外經數載後還建業遂卒於江左時
年六十七子義宣後從御正杜杲使於陳始得將寛柩
還開皇元年隋文帝詔贈襄郢二州刺史義宣起家譙
王儉府記室轉司金二命士合江令寛弟漢
漢字仲霄操尚𢎞雅聰敏好學嘗見人作百字詩一覽
便誦魏孝武初解褐員外散騎侍郎大綂五年除大丞
相府士曹行參軍補墨曹參軍漢善尺牘尤便簿領理
識明贍決斷如流相府爲之語曰日下粲爛有裴漢十
一年李逺出鎮𢎞農啓漢爲司馬逺特相器遇尋加安
東將軍銀青光禄大夫成都上士尋轉司車路下大夫
與工部郭彦大府髙賓等參議格令每較量時事必有
條理彦等咸敬異之加帥都督天和中復與司宗孫恕
典祀薛慎同爲八使巡察風俗五年加車騎大將軍儀
同三司漢少有宿疾恒帶虛羸劇職煩官非其好也時
晉公䕶擅權搢紳等多謟附之以圖仕進唯漢直道固
守八年不徙職性不飲酒而雅好賓遊每良辰美景必
招引時彦宴賞留連間以篇什當時人物以此重之自
寛沒後遂斷絶遊從不聼琴瑟歲時伏臘哀慟而已撫
養兄弟子情甚篤至借人異書必躬自録本至于疹疾
彌年亦未嘗釋卷建徳元年卒時年五十九贈晉州刺
史子鏡民少聰敏渉獵經史爲大將軍譚公會記室參
軍後歴宋王寔侍讀轉記室遷司録宣政初吏部上士
大象末春官府都上士漢弟尼
尼字景尼性𢎞雅有器局起家奉朝請除梁王東閤祭
酒遷從事中郎加通直散騎常侍隴西李際范陽盧誕
並有髙名於世與尼結忘年之交魏恭帝元年以本官
從于謹平江陵大獲軍實謹恣諸將校取之餘人皆競
取珍玩尼唯取梁元帝素琴一張而已謹深歎美之六
官建拜御正下大夫尋以疾卒贈輔國將軍隨州刺史
子之隠趙王招府記室參軍之隠弟師民好學有識度
見稱於時起家秦王贇府記室參軍仍兼侍讀寛族弟
鴻
鴻少恭謹有幹略歴官内外孝閔帝踐阼拜輔城公司
馬加儀同三司爲普公護雍州治中累遷御正中大夫
進位開府儀同三司轉民部中大夫保定末出爲中州
刺史九曲城主鎮守邊鄙甚有扞禦之能衛公直出鎮
襄州以鴻爲襄州司馬天和初拜郢州刺史轉襄州總
管府長史賜爵髙邑縣侯從直南征軍敗遂沒尋卒於
陳朝廷哀之贈豐資遂三州刺史
楊敷字文衍華山公寛之兄子也父暄字景和性朗悟
有識學弱冠拜奉朝請歴員外散騎侍郎華州别駕尚
書右中兵郎中輔國將軍諫議大夫以别將從魏廣陽
王深征葛榮爲榮所害贈殿中尚書華夏二州諸軍事
鎮西將軍華州刺史敷少有志操重然諾每覽書傳見
忠臣烈士之事常慨然景慕之魏建義初襲祖鈞爵臨
貞縣伯邑四百戸除員外羽林監大綂元年拜奉車都
尉歴尚書左士郎中祠部郎中大丞相府墨曹參軍帥
都督平東將軍太中大夫加撫軍將軍通直散騎常侍
魏恭帝二年遷廷尉少卿所斷之獄號稱平允孝閔帝
踐阼進爵爲侯增邑并前八百戸除小載師下大夫使
北豫州迎司馬消難還授使持節蒙州諸軍事蒙州刺
史先是蠻左等多受齊假署數爲亂逆敷推誠布信隨
方慰撫蠻左等感之相率歸附敷乃送其首四十餘人
赴闕請因齊所假而授之諸蠻等愈更感悦州境獲寜
特降璽書勞問加車騎大將軍儀同三司保定中徴爲
司水中大夫夷夏吏民及荆州總管長孫儉並表請留
之時議欲東討將委敷以舟艦轉輸之事故弗許焉陳
公純鎮陜西以敷爲總管長史五年轉司木中大夫軍
器副監敷明習吏事所在以勤察著名每歲奏課居最
累獲優賞進位驃騎大將軍開府儀同三司天和六年
出爲汾州諸軍事汾州刺史進爵爲公增邑一千五百
户齊將叚孝先率衆五萬來寇梯衝地道晝夜攻城敷
親當矢石隨事扞禦拒守累旬孝先攻之愈急時城中
兵不滿二千戰死者已十四五糧儲又盡公私窮蹙齊
公憲總兵赴救憚孝先不敢進軍敷知必陷沒乃召其
衆謂之曰吾與卿等俱在邊鎮實願同心戮力破賊全
城但彊宼四面攻圍日久吾等糧食已盡救援斷絶守
死窮城非丈夫也今勝兵之士猶數百人欲突圍出戰
死生一決儻或得免猶冀生還受罪闕庭孰與死於寇
乎吾計決矣於諸君意何如衆咸涕泣從命敷乃率見
兵夜出撃殺齊軍數十人齊軍衆稍却俄而孝先率諸
軍盡鋭圍之敷殊死戰矢盡爲孝先所擒齊人方欲任
用之敷不爲之屈遂以憂懼卒於鄴髙祖平齊贈使持
節大將軍淮廣復三州諸軍事三州刺史諡曰忠壯葬
於華隂舊塋子素有文武材略大象末上柱國清河郡
公
史臣曰自三方鼎峙羣雄競逐俊能馳騖各吠非主爭
奮厲其智勇思赴蹈於仁義臨危不顧前哲所難趙善
等或行彰於孝友或誠顯於忠槩咸躬志力俱徇功名
兵凶戰危城孤援絶楊敷趙善類龎徳之勢窮元定裴
寛同黄權之無路王旅不振非其罪也敷少而慷慨終
能立節仁而有勇其最優乎楊􁦰屢有竒功狃於數勝
輕敵無備兵破身囚未能逺謀良可嗟矣易曰師出以
律否臧凶傳曰不備不虞不可以師其楊􁦰之謂也
　
　
　周書卷三十四
　周書卷三十四考證
楊􁦰傳加撫軍○北史云加撫軍將軍脱將軍二字
　
　
　
　
　
　
　
　
　
　
　
　
　
　周書卷三十四考證
欽定四庫全書
　周書卷三十五
　　唐　令　狐　徳　棻　等　撰
　列傳第二十七
　　鄭孝穆(子譯/)
　　崔謙(弟訦/)
　　崔猷
　　裴俠
　　薛端(子胄/)　(弟裕/)
　　薛善(弟慎/)　(敬珍敬祥/)
鄭孝穆字道和榮陽開封人魏將作大匠渾之十一世
孫祖敬叔魏潁川濮陽郡守本邑中正父瓊范陽郡守
贈安東將軍青州刺史孝穆幼而謹厚以清約自居年
未弱冠渉獵經史父叔四人並早歿昆季之中孝穆居
長撫訓諸弟有如同生閨庭之中怡怡如也魏孝昌初
解褐太尉行參軍轉司徒主簿屬盜賊蜂起除假節龍
驤將軍别將屢有戰功永安中遷冠軍將軍持節都督
從元天穆討平邢杲進驃騎將軍左光禄大夫太師咸
陽王長史及魏孝武西遷從入闗除司徒左長史領臨
洮王友賜爵永寧縣侯大綂五年行武功郡事遷使持
節大將軍行岐州刺史當州都督在任未幾有能名就
加通直散騎常侍王羆時爲雍州刺史欽其善政遣使
貽書盛相稱述先是所部百姓久遭離亂饑饉相仍逃
散殆盡孝穆下車之日户止三千留情綏撫逺近咸至
數年之内有四萬家每嵗考績爲天下最太祖嘉之賜
書曰知卿莅職近畿留心治術凋弊之俗禮敎興行厭
亂之民襁負而至昔郭伋政成并部賈琮譽重冀方以
古方今彼有慙徳於是徴拜京兆尹十五年梁雍州刺
史岳陽王蕭察稱藩來附時議欲遣使盛選行人太祖
歴觀内外無逾孝穆者十六年乃假孝穆散騎常侍持
節䇿拜察爲梁王使還稱㫖進車騎大將軍儀同三司
加散騎常侍是年太祖總戎東討除大丞相府右長史
封金鄉縣男邑二百户軍次潼闗命孝穆與左長史長
孫儉司馬楊寛尚書蘇亮諮議劉孟良等分掌衆務仍
令孝穆引接闗東歸附人士并品藻才行而任用之孝
穆撫納銓敘咸得其宜大將軍達奚武率衆經略漢中
以孝穆爲梁州刺史以疾不之部拜中書令賜姓宇文
氏尋以疾免孝閔帝踐阼加驃騎大將軍開府儀同三
司進爵爲子增邑通一千户普公護爲雍州牧辟爲别
駕又以疾固辭武城二年徴拜御伯中大夫徙授御正
保定三年出爲宜州刺史轉華州刺史五年除虞州刺
史轉陜州刺史頻歴數州皆有政績復以疾篤屢乞骸
骨入爲少司空卒於位時年六十贈本官加鄭梁北豫
三州刺史諡曰貞子詡嗣歴位納言爲聘陳使後至開
府儀同三司大將軍邵州刺史詡弟譯於隋文帝有翊
贊功開皇初又追贈孝穆大將軍徐兗等六州刺史改
諡曰文
譯㓜聰敏渉獵羣書尤善音樂有名於時世宗詔令事
輔城公及髙祖即位除都督稍遷御正下大夫頗被顧
待東宮建以譯爲宮尹下大夫特被太子親愛建徳二
年爲聘齊使副及太子西征多有失徳王䡄宇文孝伯
等以聞髙祖大怒宮臣親幸者咸被譴責譯坐除名後
例復官仍拜吏部下大夫宣帝嗣位授開府儀同大將
軍内史中大夫封歸昌縣公邑千户既以恩舊任遇甚
重朝政機密竝得參詳尋遷内史上大夫進爵沛國公
上大夫之官自譯始也及宣帝大漸御正下大夫劉昉
乃與譯謀以隋公受遺輔少主隋文帝執政拜柱國大
丞相府長史内史如故尋進位上柱國
崔謙字士遜博陵安平人也祖辯魏平逺將軍武邑郡
守父楷散騎常侍光禄大夫殷州刺史贈侍中都督冀
定相三州諸軍事驃騎大將軍儀同三司冀州刺史謙
㓜聰敏神彩嶷然及長深沉有識量歴觀經史不持章
句志在博聞而已每覽經國緯民之事心常好之未嘗
不撫卷歎息孝昌中解褐著作佐郎從太宰元天穆討
邢杲破之以功授輔國將軍太中大夫遷平東將軍尚
書殿中郎賀拔勝出鎮荆州以謙爲行臺左丞勝雖居
方岳之任至於安輯夷夏綱紀衆務皆委謙焉謙亦盡
其智能以相匡弼勝有聲南州謙之力也及魏孝武將
備齊神武之逼乃詔勝引兵赴洛軍至廣州帝已西遷
勝乃遲疑將旋所鎮謙謂勝曰昔周室不造諸侯釋位
漢道中微列藩盡節今皇家多故主上蒙塵寔忠臣枕
戈之時義士立功之日也公受方面之重總宛葉之衆
若杖義而動首唱勤王天下聞風孰不感激誠宜順義
勇之志副遐邇之心倍道兼行謁帝闗右然後與宇文
行臺同心協力電討不庭則桓文之勲復興於兹日矣
捨此不爲中道而退便恐人皆解體士各有心一失事
機後悔何及勝不能用而人情果大騷動還未至州州
民鄧誕引侯景軍奄至勝與戰敗績遂將麾下數百騎
南奔於梁謙亦與勝俱行及至梁每乞師赴援梁武帝
雖不爲出軍而嘉勝等志節竝許其還國乃令謙先還
且通隣好魏文帝見謙甚悦謂之曰卿出萬死之中投
身江外今得生還本朝豈非忠貞之報也太祖素聞謙
名甚禮之乃授征西將軍金紫光禄大夫賜爵千乘縣
男及勝至拜太師以謙有毗輔之功又授太師長史大
綂三年從太祖擒竇泰戰沙苑竝有功進爵爲子遷車
騎大將軍右光禄大夫拜尚書右丞謙明練時事及居
樞轄時論以爲得人四年從太祖解洛陽圍仍經河橋
戰加定州大中正瀛州刺史十五年授車騎大將軍儀
同三司又破柳仲禮於隨郡討平李遷哲於魏興竝有
功進驃騎大將軍開府儀同三司直州刺史賜姓宇文
氏魏恭帝初轉利州刺史謙性明悟深曉政術又勤於
理務民訟雖繁未嘗有懈倦之色吏民以是敬而愛之
時有蜀人賈晃遷舉兵作亂率其黨圍逼州城謙倉卒
分部纔得千許人便率拒戰會梁州援兵至遂擒晃遷
餘人乃散謙誅其渠帥餘竝原之旬日之間遂得安輯
世宗初進爵作唐縣公保定二年遷安州總管隨應等
十一州甑山上明魯山三鎮諸軍事安州刺史四年加
大將軍進爵武康郡公天和元年授江陵總管三年遷
荆州總管荆浙等十四州南陽平陽等八防諸軍事荆
州刺史州既綂攝遐長俗兼夷夏又南接陳境東隣齊
寇謙外禦彊敵内撫軍民風化大行號稱良牧每年考
績常爲天下最屢有詔襃美焉謙隨賀拔勝之在荆州
也雖被親遇而名位未顯及踐其位朝野以爲榮四年
卒於州闔境痛惜之乃共立祠堂四時祭饗子曠嗣謙
性至孝少喪父殆將滅性與弟訦特相友愛雖復年事
竝髙名位各重所有資産皆無私焉其居家嚴肅動遵
禮度曠與訦子𢎞度等竝奉其遺訓云曠少温雅仁而
汎愛釋褐中外府記室大象末位至開府儀同大將軍
浙州刺史
訦本名士約少鯁直有節槩膂力過人尤工騎射釋褐
領軍府録事轉諮議參軍及賀拔勝出牧荆州以訦爲
假節冠軍將軍防城都督又隨勝奔梁復自梁歸國授
衞將軍都督封安昌縣子邑三百戸從太祖復𢎞農戰
沙苑皆有功進爵爲侯增邑八百户除京兆郡守累遷
帥都督撫軍將軍通直散騎常侍大都督車騎大將軍
儀同三司都官尚書定州大中正改封安固縣侯增邑
三百戸賜姓宇文氏并賜名訦焉進爵驃騎大將軍開
府儀同三司加侍中進爵萬年縣公增邑通前二千四
百户除隴州刺史遷總管涼甘𤓰三州諸軍事涼州刺
史訦莅政彊毅百姓畏之齊王憲東征以訦爲行軍長
史軍還除使持節崇徳安義等十三防熊和忠等三州
諸軍事崇徳防主加授大將軍改封安平縣公建徳四
年卒時年六十四贈鄜延丹綏長五州刺史諡曰壯子
𢎞度猛毅有父風大象末上柱國武鄉郡公
崔猷字宣猷博陵安平人漢尚書寔之十二世孫也祖
挺魏光州刺史泰昌縣子贈輔國將軍幽州刺史諡曰
景父孝芬左光禄大夫儀同三司兼吏部尚書爲齊神
武所害猷少好學風度閑雅性鯁正有軍國籌略釋褐
員外散騎侍郎領大行臺郎中尋爲吏部尚書李神􁏒
所薦拜通直散騎侍郎攝尚書駕部郎中普泰初除征
虜將軍司徒從事中郎既遭家難遂間行入闗及謁魏
孝武哀動左右帝爲之改容既退帝目送之曰忠孝之
道萃此一門即以本官奏門下事大綂初兼給事黄門
侍郎封平原縣伯邑八百户二年除正黄門加中軍將
軍擒竇泰復𢎞農破沙苑猷常以本官從軍典文翰五
年除司徒左長史加驃騎將軍時太廟初成四時祭祀
猶設俳優角抵之戲其郊廟祭官多有假兼猷屢上疏
諫書奏竝納焉遷京兆尹時婚姻禮廢嫁娶之辰多舉
音樂又􁇋里富室衣服奢淫乃有織成文繡者猷又請
禁斷事亦施行與盧辯等剙修六官十二年除大都督
驃騎將軍浙州刺史加車騎大將軍儀同三司十四年
侯景據河南歸款遣行臺王思政赴之太祖與思政書
曰崔宣猷智略明贍有應變之才若有所疑宜與量其
可不思政初領兵襄城後欲於潁川爲行臺治所遣使
人魏仲奉啓陳之并致書於猷論將移之意猷復書曰
夫兵者務在先聲後實故能百戰百勝以弱爲彊也但
襄城控帶京洛寔當今之要地如有動靜易相應接潁
川既隣寇境又無山川之固賊若充斥徑至城下輒以
愚情權其利害莫若頓兵襄城爲行臺治所潁川置州
遣郭賢鎮守則表裏膠固人心易安縱有不虞豈能爲
患仲見太祖具以啓聞太祖即遣仲還令依猷之策思
政重啓求與朝廷立約賊若水攻乞一周爲斷陸攻請
三歳爲期限内有事不煩赴援過此以往惟朝廷所裁
太祖以思政既親其事兼復固請遂許之及潁川沒後
太祖深追悔焉十六年以疾去職屬大軍東征太祖賜
以馬輿命隨軍與之籌議十七年進侍中驃騎大將軍
開府儀同三司本州大中正賜姓宇文氏魏恭帝元年
太祖欲開梁漢舊路乃命猷督儀同劉道通陸騰等五
人率衆開通車路鑿山堙谷五百餘里至于梁州即以
猷爲都督梁利等十二州白馬儻城二防諸軍事梁州
刺史及太祖崩始利沙興等諸州阻兵爲逆信合開楚
四州亦叛唯梁州境内民無貳心利州刺史崔謙請援
猷遣兵六千赴之信州糧盡猷又送米四千斛二鎮獲
全猷之力也進爵固安縣公邑二千戸猷深爲晉公護
所重䕶乃養猷第三女爲己女封富平公主世宗即位
徴拜御正中大夫時依周禮稱天王又不建年號猷以
爲世有澆淳運有治亂故帝王以之沿革聖哲因時制
宜今天子稱王不足以威天下請遵秦漢稱皇帝建年
號朝議從之武成二年除司會中大夫御正如故世宗
崩遺詔立髙祖晉公䕶謂猷曰魯國公稟性寛仁太祖
諸子之中年又居長今奉遵遺㫖翊戴爲主君以爲何
如猷對曰殷道尊尊周道親親今朝廷既遵周禮無容
輒違此義䕶曰天下事大但恐畢公沖㓜耳猷曰昔周
公輔成王以朝諸侯况明公親賢莫二若行周公之事
方爲不負顧託事雖不行當時稱其守正保定元年重
授總管梁利開等十四州白馬儻成二防諸軍事梁州
刺史尋復爲司會天和二年陳將華皎來附晉公䕶議
欲南伐公卿莫敢正言猷獨進曰前歳東征死傷過半
比雖加撫循而瘡痍未復近者長星爲灾乃上𤣥所以
垂鑒誡也誠宜修徳以禳天變豈可窮兵極武而重其
譴負哉今陳氏保境息民共敦隣好無容違盟約之重
納其叛臣興無名之師利其土地詳觀前載非所聞也
䕶不從其後水軍果敗而禆將元定等遂沒江南建徳
四年出爲同州司會六年徴拜小司徒加上開府儀同
大將軍隋文帝踐極以猷前代舊齒授大將軍進爵汲
郡公增邑通前三千户開皇四年卒諡曰明子仲方字
不齊早知名機神穎悟文學優敏大象末儀同大將軍
司玉下大夫
裴俠字嵩和河東解人也祖思齊舉秀才拜議郎父欣
博渉經史魏昌樂王府司馬西河郡守贈晉州刺史俠
㓜而聰慧有異常童年十三遭父憂哀毁有若成人州
辟主簿舉秀才魏正光中解巾奉朝請稍遷員外散騎
侍郎義陽郡守元顥入洛俠執其使人焚其赦書魏孝
莊嘉之授輕車將軍東郡太守帶防城别將及魏孝武
與齊神武有隙徴河南兵以備之俠率所部赴洛陽授
建威將軍左中郎將俄而孝武西遷俠將行而妻子猶
在東郡滎陽鄭偉謂俠曰天下方亂未知烏之所集何
如東就妻子徐擇木焉俠曰忠義之道庸可忽乎吾既
食人之禄寜以妻子易圖也遂從入闗賜爵清河縣伯
除丞相府士曹參軍大綂三年領鄉兵從戰沙苑先鋒
陷陣俠本名協至是太祖嘉其勇決乃曰仁者必有勇
因命改焉以功進爵爲侯邑八百戸拜行臺郎中王思
政鎮玉壁以俠爲長史未幾爲齊神武所攻神武以書
招思政思政令俠草報辭甚壯烈太祖善之曰雖魯連
無以加也除河北郡守俠躬履儉素愛民如子所食唯
菽麥鹽菜而已吏民莫不懐之此郡舊制有漁獵夫三
十人以供郡守俠曰以口腹役人吾所不爲也乃悉罷
之又有丁三十人供郡守役使俠亦不以入私竝收庸
直爲官市馬歳月既積馬遂成羣去職之日一無所取
民歌之曰肥鮮不食丁庸不取裴公貞惠爲世規矩俠
嘗與諸牧守俱謁太祖太祖命俠别立謂諸牧守曰裴
俠清慎奉公爲天下之最今衆中有如俠者可與之俱
立衆皆黙然無敢應者太祖乃厚賜俠朝野歎服號爲
獨立君俠又撰九世伯祖貞侯潛傳以爲裴氏清公自
此始也欲使後生奉而行之宗室中知名者咸付一通
從弟伯鳯世彦時竝爲丞相府佐笑曰人生仕進須身
名竝裕清苦若此竟欲何爲俠曰夫清者莅職之本儉
者持身之基况我大宗世濟其美故能存見稱於朝廷
沒流芳於典策今吾幸以凡庸濫蒙殊遇固其窮困非
慕名也志在自修懼辱先也飜被嗤笑知復何言伯鳯
等慙而退九年入爲大行臺郎中居數載出爲郢州刺
史加儀同三司尋轉祏州刺史徴拜雍州别駕孝閔帝
踐阼除司邑下大夫加驃騎大將軍開府儀同三司進
爵爲公增邑通前一千六百戸遷民部中大夫時有姦
吏主守倉儲積年隠沒至千萬者及俠在官勵精發摘
數旬之内姦盗略盡轉工部中大夫有大司空掌錢物
典李貴乃於府中悲泣或問其故對曰所掌官物多有
費用裴公清嚴有名懼遭罪責所以泣耳俠聞之許其
自首貴言隠費錢五百萬俠之肅遏姦伏皆此𩔖也初
俠嘗遇疾沉頓大司空許國公宇文貴小司空北海公
申徽竝來伺候俠俠所居第屋不免風霜貴等還言之
於帝帝矜其貧苦乃爲起宅并賜良田十頃奴隸耕牛
糧粟莫不備足搢紳咸以爲榮武成元年卒於位贈太
子少師蒲州刺史諡曰貞河北郡前功曹張回及吏民
等感俠遺愛乃作頌紀其清徳焉子祥性忠謹有治劇
才少爲成都令清不及俠斷決過之後除長安令爲權
貴所憚遷司倉下大夫俠之終也遂以毁卒祥弟肅貞
亮有才藝天和中舉秀才拜給事中士稍遷御正大夫
賜爵胡原縣子
薛端字仁直河東汾隂人也本名沙陁魏雍州刺史汾
隂侯辨之六世孫代爲河東著姓髙祖謹秦州刺史内
都坐大官涪陵公曾祖洪隆河東太守以隆兄洪阼尚
魏文帝女西河公主有賜田在馮翊洪隆子麟駒徙居
之遂家於馮翊之夏陽焉麟駒舉秀才拜中書博士兼
主客郎中贈河東太守父英集通直散騎常侍端少有
志操遭父憂居喪合禮與弟裕勵精篤學不交人事年
十七司空髙乾辟爲參軍賜爵汾隂縣男端以天下擾
亂遂弃官歸鄉里魏孝武西遷太祖令大都督薛崇禮
據龍門引端同行崇禮尋失守遂降東魏東魏遣行臺
薛循義都督乙干貴率衆數千西度據楊氏壁端與宗
親及家僮等先在壁中循義乃令其兵逼端等東度方
欲濟河會日暮端密與宗室及家僮等叛之循義遣騎
追端且戰且馳遂入石城柵得免柵中先有百家端與
并力固守貴等數來慰喻知端無降意遂拔還河東東
魏又遣其將賀蘭懿南汾州刺史薛琰逵守楊氏壁端
率其屬并招喻村民等多設竒以臨之懿等疑有大軍
便即東遁爭船溺死者數千人端收其器械復還楊氏
壁太祖遣南汾州刺史蘇景恕鎮之降書勞問徴端赴
闕以爲大丞相府户曹參軍從擒竇泰復𢎞農戰沙苑
竝有功加冠軍將軍中散大夫進爵爲伯轉丞相東閤
祭酒加本州大中正遷兵部郎中改封文城縣伯加使
持節平東將軍吏部郎中端性彊直每有奏請不避權
貴太祖嘉之故賜名端欲令名質相副自居選曹先盡
賢能雖貴逰子弟才劣行薄者未嘗升擢之每啓太祖
云設官分職本康時務茍非其人不如曠職太祖深然
之大綂十六年大軍東討柱國李弼爲别道元帥妙簡
首僚數日不定太祖謂弼曰爲公思得一長史無過薛
端弼對曰真其才也乃遣之加授車騎大將軍儀同三
司轉尚書左丞仍掌選事進授吏部尚書賜姓宇文氏
端久處選曹雅有人倫之鑒其所擢用咸得其才六官
建拜軍司馬加侍中驃騎大將軍開府儀同三司進爵
爲侯孝閔帝踐阼除工部中大夫轉民部中大夫進爵
爲公增邑通前一千八百户晉公䕶將廢帝召羣官議
之端頗有同異䕶不悦出爲蔡州刺史爲政寛惠民吏
愛之尋轉基州刺史基州地接梁陳事藉鎮撫總管史
寜遣司馬梁榮催令赴任蔡州父老訴榮請留端者千
餘人至基州未幾卒時年四十三遺誡薄葬府州贈遺
勿有所受贈本官加大將軍追封文城郡公諡曰質子
胄字紹𤣥幼聰敏渉獵羣書雅逹政事起家帥都督累
遷上儀同歴司金中大夫徐州總管府長史合州刺史
大象中位至開府儀同大將軍端弟裕字仁友少以孝
悌聞於州里初爲太學生時黌中多是貴遊好學者少
唯裕躭翫不倦弱冠辟丞相參軍事是時京兆韋夐志
安放逸不干世務裕慕其恬靜數載酒餚候之談宴終
日夐遂以從孫女妻之裕嘗謂親友曰大丈夫當聖明
之運而無灼然文武之用爲世所知雖復栖栖遑遑徒
爲勞苦耳至如韋居士退不丘壑進不市朝怡然守道
榮辱不及何其樂也尋遇疾而卒時年四十一文章之
士誄之者數人太祖傷惜之贈洛州刺史
薛善字仲良河東汾隂人也祖瑚魏河東郡守父和南
青州刺史善少爲司空府參軍事遷儻城郡守轉鹽池
都將魏孝武西遷東魏攻河東圍秦州以善爲别駕善
家素富僮僕數百人兄元信仗氣豪侈每食方丈坐客
恒滿絃歌不絶而善獨供已率素愛樂閑靜大綂三年
齊神武敗於沙苑留善族兄崇禮守河東太祖遣李弼
圍之崇禮固守不下善密謂崇禮曰髙氏戎車犯順致
令主上播越與兄忝是衣冠緒餘荷國榮寵今大軍已
臨而兄尚欲爲髙氏盡力若城陷之日送首長安云逆
賊某甲之首死而有靈豈不殁有餘愧不如早歸誠款
雖未足以表竒節庶獲全首領而崇禮猶持疑不決會
善從弟馥妹夫髙子信爲防城都督守城南面遣馥來
詣善云意欲應接西軍但恐力所不制善即令弟濟將
門生數十人與信馥等斬闗引弼軍入時預謀者竝賞
五等爵善以背逆歸順臣子常情豈容闔門大小俱叨
封邑遂與弟慎竝固辭不受太祖嘉之以善爲汾隂令
善幹用彊明一郡稱最太守王羆美之令善兼督六縣
事尋徴爲行臺郎中時欲廣置屯田以供軍費乃除司
農少卿領同州夏陽縣二十屯監又於夏陽諸山置鐵
冶復令善爲冶監每月役八千人營造軍器善親自督
課兼加慰撫甲兵精利而皆忘其勞苦焉加通直散騎
常侍遷大丞相府從事中郎追論屯田功賜爵龍門縣
子遷黄門侍郎加車騎大將軍儀同三司除河東郡守
進驃騎大將軍開府儀同三司賜姓宇文氏六官建拜
工部中大夫進爵博平縣公尋除御正中大夫轉民部
中大夫時晉公䕶執政儀同齊䡄語善云兵馬萬機須
歸天子何因猶在權門善白之䕶乃殺䡄以善忠於已
引爲中外府司馬遷司㑹中大夫副總六府事加授京
兆尹仍治司㑹出爲隆州刺史兼治益州總管府長史
徴拜少傅卒於位時年六十七贈蒲虞勲三州刺史髙
祖以善告齊䡄事諡曰繆公子褒嗣官至髙陽守善弟
慎
慎字佛䕶好學能屬文善草書少與同郡裴叔逸裴諏
之桞虬范陽盧柔隴西李璨竝相友善起家丞相府墨
曹參軍太祖於行臺省置學取丞郎及府佐徳行明敏
者充生悉令旦理公務晚就講習先六經後子史又於
諸生中簡徳行淳懿者侍太祖讀書慎與李璨及隴西
李伯良辛韶武功蘇衡譙郡夏侯裕安定梁曠梁禮河
南長孫璋河東裴舉薛同滎陽鄭朝等十二人竝應其
選又以慎爲學師以知諸生課業太祖雅好談論并簡
名僧深識𤣥宗者一百人於第内講説又命慎等十二
人兼學佛義使内外俱通由是四方競爲大乘之學數
年復以慎爲宜都公侍讀轉丞相府記室魏東宮建除
太子舍人遷庶子仍領舍人加通直散騎常侍兼中書
舍人轉禮部郎中六官建拜膳部下大夫慎兄善又任
工部竝居清顯時人榮之孝閔帝踐阼除御正下大夫
進車騎大將軍儀同三司封淮南縣子邑八百户歴師
氏御伯中大夫保定初出爲湖州刺史州界既雜蠻左
恒以刼掠爲務慎乃集諸豪帥具宣朝㫖仍令首領每
月一參或須言事者不限時節慎每引見必殷勤勸誡
及賜酒食一年之間翕然從化諸蠻乃相謂曰今日始
知刺史真民父母也莫不欣悦自是襁負而至者千有
餘户蠻俗婚娶之後父母雖在即與别居慎謂守令曰
牧守令長是化民者也豈有其子娶妻便與父母離析
非唯氓俗之失亦是牧守之罪慎乃親自誘導示以孝
慈并遣守令各喻所部有數户蠻别居數年遂還侍養
及行得果膳歸奉父母慎感其從善之速具以狀聞有
詔蠲其賦役於是風化大行有同華俗尋入爲蕃部中
大夫以疾去職卒於家有文集頗爲世所傅薛善之以
河東應李弼也敬珍敬祥亦率屬縣歸附
敬珍字國寳河東蒲坂人也漢楊州刺史韶之十世孫
父伯樂州主簿安邑令珍偉容儀有氣俠學業騎射俱
爲當時所稱祥即珍從祖兄也亦慷慨有大志唯以交
結英豪爲務珍與之深相友愛每同遊處及齊神武趨
沙苑珍謂祥曰髙歡迫逐乘輿播遷闗右有識之士孰
不欲推刃於其腹中但力未能制耳今復稱兵内侮將
逞凶逆此誠志士効命之日當與兄圖之祥聞其言甚
悦曰計將安出珍曰宇文丞相寛仁大度有霸王之略
挾天子而令諸侯已數年矣觀其政刑備舉將士用命
歡雖有衆固非其儔况逆順理殊將不戰而自潰矣我
若招集義勇斷其歸路殲馘凶徒使隻輪不反非直雪
朝廷之恥亦壯士封侯之業祥深然之遂與同郡豪右
張小白樊昭賢王𤣥略等舉兵數日之中衆至萬餘將
襲歡後軍兵未進而齊神武已敗珍與祥邀之多所剋
獲及李弼軍至河東珍與小白等率猗氏南解北解安
邑温泉虞鄉等六縣户十餘萬歸附太祖嘉之即拜珍
平陽太守領永寜防主祥龍驤將軍行臺郎中領相里
防主竝賜鼔吹以寵異之太祖仍執珍手曰國家有河
東之地者卿兄弟之力還以此地付卿我無東顧之憂
矣久之遷綘州刺史以疾免卒於家子元約性貞正有
識學位至布憲中大夫小白等既與珍歸闕太祖嘉其
立効竝任用之後咸至郡守刺史
史臣曰鄭孝穆撫寜離散豳岐多襁負之人崔謙鎮禦
邊陲江漢流載清之詠崔訦居家理治以嚴肅見稱莅
職當官以猛毅爲政崔猷立朝贊務則嘉謀屢陳出撫
宣條則威恩具舉裴俠忠勤奉上廉約治身吏不能欺
民懐其惠薛端歴居顯要以彊直知名薛善任惟繁劇
以𢎞益流譽竝當時之良將也而善䧟齊謟䕶以要權
寵易名爲繆斯不謬乎
　
　
　
　
　
　周書卷三十五
　周書卷三十五考證
崔謙傳崔謙字士遜○北史作崔士謙
薛端傳司空髙乾○北史作髙乾邕
　
　
　
　
　
　
　
　
　
　
　
　
　周書卷三十五考證
欽定四庫全書
　周書卷三十六
　　唐　令　狐　德　棻　等　撰
　列傳第二十八
　　鄭偉(族人頂/)
　　楊纂
　　叚永
　　王士良
　　崔彦穆
　　令狐整(子熙/)　(弟休/)
　　司馬裔(子偘/)
　　裴果(劉志/)
鄭偉字子直榮陽開封人也小名闍提魏將作大匠渾
之十一世孫祖思明少勇悍仕魏至直閣將軍贈濟州
刺史父先䕶亦以武勇聞起家員外散騎侍郎魏孝莊
帝在藩先䕶早自結託及即位歴通直散騎常侍平南
將軍廣州刺史賜爵平昌縣侯元顥入洛以禦扞之功
累遷都督二豫郢雍四州諸軍征東將軍豫州刺史兼
尚書右僕射進爵郡公尋入為車騎將軍左衛將軍及
爾朱榮死徐州刺史爾朱仲逺擁兵將入洛詔先䕶以
本官假驃騎將軍大都督率所部與行臺偒昱及都督
賀㧞勝同討之勝於陣降仲逺又聞京師不守衆遂潰
先䕶奔梁尋自梁歸為仲逺所害魏孝武初贈使持節
都督青齊兖豫四州刺史偉少倜儻有大志每以功名
自許善騎射膽力過人爾朱氏滅後自梁歸魏起家通
直散騎侍郎及孝武西遷偉亦歸鄉里不求仕進大統
三年河内公獨孤信既復洛陽偉乃謂其親族曰今嗣
主中興鼎業據有崤函河内公親董衆軍克復瀍洛率
土之内孰不延首望風况吾等世荷朝恩家傳忠義誠
宜以此時効臣子之節成富貴之資豈可碌碌為懦夫
之事也於是與宗人榮業糺合州里建義於陳留信宿
間衆有萬餘人遂攻㧞梁州擒東魏刺史鹿永吉及鎮
城令狐德幷獲陳留郡守趙季和乃率衆来附因是梁
陳之間相次降欵偉馳入朝太祖與語歎美之拜龍驤
將軍北徐州刺史封武陽縣伯邑六百户從戰河橋及
解玉壁圍偉常先鋒陷陣侯景歸欵太祖命偉率所部
應接之及景後叛偉亦全軍而還録前後功除中軍將
軍滎陽郡守加散騎常侍大都督進爵襄城郡公邑二
千户加車騎大將軍開府儀同三司魏恭帝二年進位
大將軍除江陵防主都督十五州諸軍事偉性麄獷不
遵法度睚眦之間便行殺戮朝廷以其有立義之効每
優容之及在江陵乃專戮副防主把賓王坐除名保定
元年詔復官爵仍除宜州刺史天和六年轉華州刺史
偉前後莅職皆以威猛為治吏民莫敢犯禁盗賊亦為
之休止雖無仁政然頗以此見稱其年卒於州時年五
十七贈本官加少傅都督司豫洛相冀五州諸軍事司
州刺史諡曰肅偉性吃少時嘗逐鹿於野失之遇牧豎
而問焉牧豎答之其言亦吃偉怒謂其效已遂射殺之
其忍暴如此子大士嗣偉族人頂字寧伯少有幹用起
家員外散騎侍郎稍遷行臺左丞陽城陳留二郡守與
偉同謀立義後隨偉入朝賜爵魏昌縣伯除太府少卿
出為扶風郡守復為太府少卿轉衛尉少卿歴職内外
竝有恪勤之稱尋卒官贈儀同三司豫州刺史子常字
子元頗渉學有當官譽歴撫軍將軍通直𣪚騎常侍司
皮下大夫遷信東徐南兖三州刺史以立義及累戰功
授上開府儀同大將軍賜爵饒陽侯卒贈本官加郢鄯
陕三州諸軍事郢州刺史子神符
楊纂廣寧人也父安仁魏北道都督朔州鎮將纂少習
軍旅慷慨有志略尤工騎射勇力兼人年二十從齊神
武起兵於信都以軍功稍遷安西將軍武州刺史自以
功髙賞薄志懐怨憤每歎曰大丈夫富貴何必故鄉若
以妻子撓懐豈不沮人雄志大統初乃間行歸欵太祖
執纂手曰人所貴者忠義也所懼者危亡也其能不憚
危亡蹈兹忠義者今方見之於卿耳即授征南將軍大
都督封永興縣侯邑八百户加通直散騎常侍從太祖
解洛陽圍經河橋邙山之戰纂每先登軍中咸推其敢
勇累遷使持節車騎大將軍儀同三司散騎常侍驃騎
大將軍開府儀同三司加侍中進爵為公增邑通前一
千户賜姓莫胡盧氏俄授岐州刺史孝閔帝踐阼進爵
宋熙郡公保定元年進位大將軍改封隴東郡公除隴
州刺史三年從隋公楊忠東伐至幷州而還天和六年
進授柱國大將軍轉華州刺史纂性質樸又不識文字
前後莅職但推誠信而已吏以其忠恕頗亦懐之尋卒
於州時年六十七子睿嗣位至上柱國漁陽郡公
叚永字永賓其先遼西石城人晉幽州刺史匹磾之後
也曾祖愄仕魏黄龍鎮將因徙髙陸之河陽焉永㓜有
志操閭里稱之魏正光末六鎮擾亂遂擕老㓜避地中
山後赴洛陽拜殿中將軍稍遷平東將軍封沃陽縣伯
邑五百户青州人崔社客舉兵反永討平之進爵為侯
除左光禄大夫時有賊魁元伯生率數百騎西自崤潼
東至鞏洛屠陷塢壁所在為患魏孝武遣京畿大都督
匹婁昭討之昭請以五千人行永進曰此賊既無城柵
唯以寇抄為資安則蟻聚窮則鳥散取之在速不在衆
也若星馳電發出其不虞精騎五百自足平殄若徴兵
而後徃彼必逺竄雖有大衆無所用之帝然其計於是
命永代昭以五百騎討之永覘知所在倍道兼進遂破
平之帝西遷永時不及從大統初乃結宗人潛謀歸欵
宻與都督趙業等襲斬西中郎將慕容顯和傳首京師
以功别封昌平縣子邑三百户除北徐州刺史從擒竇
泰復𢎞農破沙苑竝有戰功進爵為公河橋之役永力
戰先登授南汾州刺史累遷大都督車騎大將軍儀同
三司散騎常侍驃騎大將軍開府儀同三司賜姓爾綿
氏魏廢帝元年授恒州刺史于時朝貴多其部人謁永
之日冠蓋盈路當時榮之孝閔帝踐阼進爵廣城郡公
轉文州刺史入為工部中大夫遷軍司馬保定四年拜
大將軍永歴任内外所在頗有聲稱輕財好士朝野以
此重焉前後累增凡三千九百户天和四年授小司寇
尋為右二軍總管率兵北道講武遇疾卒於賀葛城年
六十八䘮還髙祖親臨贈使持節柱國大將軍同華等
五州刺史諡曰基子岌嗣官至儀同三司兵部下大夫
王士良字君明其先太原晉陽人也後因晉亂避地凉
州魏太武平沮渠氏曾祖景仁歸魏為燉煌鎮將祖公
禮平城鎮司馬因家於代父延蘭陵郡守士良少修謹
不妄交遊魏建明初爾朱仲逺啓為府叅軍事歴大行
臺郎中諫議大夫封石門縣男邑二百户後與紇豆陵
歩藩交戰軍敗為歩藩所擒遂居河右偽行臺紇豆陵
伊利欽其才擢授右丞妻以孫女士良既為姻好便得
盡言遂曉以禍福伊利等竝即歸附朝廷嘉之太昌初
進爵晉陽縣子邑四百户尋進爵琅邪縣侯授太中大
夫右將軍出為殷州車騎府司馬東魏徙鄴之後置京
畿府專典兵馬時齊文襄為大都督以士良為司馬領
外兵叅軍尋遷長史加安西將軍徙封符壘縣侯增邑
七百户武定初除行臺左中兵郎中又轉大將軍府屬
從事中郎仍攝外兵事王思政鎮潁川齊文襄率衆攻
之授士良大行臺右丞加鎮西將軍增邑一千户進爵
為公令輔其弟演於并州居守齊文宣即位入為給事
黄門侍郎領中書舍人仍總知并州兵馬事加征西將
軍别封新豐縣子邑三百户俄除驃騎將軍尚書吏部
郎中齊文宣自晉陽赴鄴宫復士良為尚書左丞統留
後事仍遷御史中丞轉七兵尚書未㡬入為侍中轉殿
中尚書項之復為侍中除吏部尚書士良頓首固讓文
宣不許久之還為侍中又攝度支五兵二曹尚書士良
少孤事繼母梁氏以孝聞及卒居喪合禮文宣尋起令
視事士良屢表陳誠再三不許方應命文宣見其毁瘠
乃許之因此卧疾歴年文宣每自臨視疾愈除滄州刺
史乾明初徴還鄴授儀同三司孝昭即位遣三道使搜
揚人物士良與尚書令趙郡王髙叡太常卿崔昻分行
郡國但有一介之善者無不以聞齊武成初除太子少
傅少師復除侍中轉太常卿尋加開府儀同三司出為
豫州道行臺豫州刺史保定四年晉公䕶東伐權景宣
以山南兵圍豫州士良舉城降授大將軍小司徒賜爵
廣昌郡公尋除荆州總管行荆州刺史復入為小司徒
俄除鄜州刺史轉金州總管七州諸軍事金州刺史建
德六年授并州刺史士良去鄉既久忽臨本州耆舊故
人猶有存者逺近咸以為榮加授上大將軍以老疾乞
骸骨優詔許之隋開皇元年卒時年八十二子徳衡大
象末儀同大將軍
崔彦穆字彦穆清河東武城人也魏司空安陽侯林之
九世孫曾祖顗魏平東府諮議祖蔚遭從兄司徒浩之
難南奔江左仕宋為給事黄門侍郎汝南義陽二郡守
延興初復歸於魏拜潁川郡守因家焉後終於郢州刺
史父稚篤志經史不以世事嬰心起家祕書郎稍遷永
昌郡守隋開皇初以獻后外曾祖追贈上開府儀同三
司新州刺史彦穆㓜明悟神彩卓然年十五與河間邢
子才京兆韋孝寛俱入中書學偏相友愛伏膺儒業為
時輩所稱魏吏部尚書隴西李神儁有知人之鍳見而
歎曰王佐才也永安末除司徒府叅軍事轉記室遷大
司馬從事中郎魏孝武西遷彦穆時不得從大統三年
乃與兄彦珍於成臯舉義因攻㧞滎陽擒東魏郡守蘇
淑仍與鄉郡王元洪威攻潁川斬其刺史李景道孝武
嘉之拜鎮東將軍金紫光禄大夫滎陽郡守四年兼行
右民郎中潁川邑中正賜爵千乘縣侯十四年加使持
節車騎大將軍儀同三司散騎常侍司農卿時軍國草
剙衆務殷繁太祖乃詔彦穆入幕府兼掌文翰及于謹
平江陵彦穆以本官從平之世宗初進驃騎大將軍開
府儀同三司俄拜安州總管十一州諸軍事安州刺史
入為御正中大夫陳氏請敦鄰好詔彦穆使焉彦穆風
韻閑曠噐度方雅善𤣥言解談謔甚為江陵所稱轉民
部中大夫進爵為公天和三年復為使主聘於齊使還
除金州總管七州諸軍事金州刺史進位大將軍尋徴
拜小司徒大象二年宣帝崩隋文帝輔政三方兵起以
彦穆為行軍總管率兵與襄州總管王誼討司馬消難
軍次荆州彦穆疑荆州總管獨孤永業有異志遂收而
戮之及事平隋文帝徴王誼入朝即以彦穆為襄州總
管六州諸軍事襄州刺史加授上大將軍進爵東郡公
邑二千户頃之永業家自理得雪彦穆坐除名尋復官
爵隋開皇元年卒子君綽嗣君綽性夷簡博覧經史有
父風大象末丞相府賔曹叅軍君綽弟君肅解巾為道
王侍讀大象末潁川郡守
令狐整字延保燉煌人也本名延世為西土冠冕曾祖
嗣祖詔安竝官至郡守咸為良二千石父虬早以名德
著聞仕歴𤓰州司馬燉煌郡守郢州刺史封長城縣子
大統末卒於家太祖傷悼之遣使者監䕶喪事又勅鄉
人為營墳壟贈龍驤將軍𤓰州刺史整㓜聰敏沉深有
識量學藝騎射竝為河右所推刺史魏東陽王元榮辟
整為主簿加盪寇將軍整進趨詳雅對揚辨暢謁見之
際州府傾目榮噐整德望嘗謂僚屬曰令狐延保西州
令望方城重噐豈州郡之職所可縶維但一日千里必
基武歩寡人當委以庶務書諾而巳頃之魏孝武西遷
河右擾亂榮仗整防扞州境獲寧及鄧彦竊𤓰州拒不
受代整與開府張穆等宻應使者申徽執彦送京師太
祖嘉其忠節表為都督尋而城民張保又殺刺史成慶
與凉州刺史宇文仲和搆逆規據河西晉昌人吕興等
復害郡守郭肆以郡應保初保等將圖為亂慮整守義
不從既殺成慶因欲及整以整人之望也復恐其下叛
之遂不敢害雖外加禮敬内甚忌整整亦偽若親附而
宻欲圖之隂令所親說保曰君與仲和結為脣齒今東
軍漸逼凉州彼勢孤危恐不能敵若或摧衂則禍及此
土宜分遣銳師星言救援二州合勢則東軍可圖然後
保境息人計之上者保然之而未知所任整又令說保
曰歴觀成敗在於任使所擇不善旋致傾危令狐延保
兼資文武才堪統御若使為將蔑不濟矣保納其計具
以整父兄等竝在城中弗之疑也遂令整行整至玉門
郡召集豪傑說保罪逆馳還襲之先定晉昌斬吕興進
軍擊保州人素服整威名竝棄保来附保遂奔吐谷渾
衆議推整為刺史整曰本以張保肆逆毒害無辜闔州
之人俱陷不義今者同心戮力務在除兇若其自相推
薦復恐效尤致禍於是乃推波斯使主張道義行州事
具以狀聞詔以申徽為刺史徴整赴闕授夀昌郡守封
驤武縣男邑二百户太祖謂整曰卿少懐英略早建殊
勲今者官位未足酬賞方當與卿共平天下同取富貴
遂立為𤓰州義首仍除持節撫軍將軍通直散騎常侍
大都督整以國難未寧常願舉宗効力遂率鄉親二千
餘人入朝隨軍征討整善於撫馭躬同豊約是以人衆
竝忘羈旅盡其力用遷使持節車騎將軍儀同三司散
騎常侍太祖常從容謂整曰卿逺祖立忠而去卿今立
忠而来可謂積善餘慶世濟其美者也整逺祖漢建威
將軍邁不為王莽屈其子稱避地河右故太祖稱之云
尋除驃騎大將軍開府儀同三司加侍中太祖又謂整
曰卿勲同婁項義等骨肉立身敦雅可以範人遂賜姓
宇文氏并賜名整焉宗人二百餘户竝列屬籍孝閔帝
踐祚拜司憲中大夫處法平允為當時所稱進爵彭陽
縣公增邑一千户初梁興州刺史席固以州来附太祖
以固為豐州刺史固莅職既久猶習梁法凡所施為多
虧治典朝議宻欲代之而難其選遂令整權鎮豐州委
以代固之略整廣布威恩傾身撫接數月之間化洽州
府於是除整豐州刺史以固為湖州豐州舊治不居人
民賦役參集勞逸不均整請移治武當詔可其奏奬勵
撫導遷者如歸旬月之間城府周備固之遷也其部曲
多願留為整左右整諭以朝制弗之許也流涕而去及
整秩滿代至民吏戀之老㓜送整逺近畢集數日停留
方得出界其得人心如此拜御正中大夫出為中華郡
守轉同州司㑹遷始州刺史整雅識情偽尤明政術恭
謹廉慎常懼盈滿故歴居内外所在見稱天和六年進
位大將軍增邑通前二千一百户晉公䕶之初執政也
欲委整以腹心整辭不敢當頗迕其意䕶以此疎之及
䕶誅附㑹者咸伏法而整獨保全時人稱其先覺建德
二年卒時年六十一贈本官加鄜宜豳鹽四州諸軍事
鄜州刺史諡曰襄子熙嗣熙字長熙性方雅有度量雖
在私室容止儼然非一時賢俊未嘗與之遊處善騎射
解音律渉羣書尤明三禮累遷居職任竝有能名大象
中位至吏部中大夫儀同大將軍整弟休㓜聰敏有文
武材起家太學生後與整同起兵逐張保授都督累遷
大都督樂安郡守入為中外府樂曹參軍時諸功臣多
為本州刺史晉公䕶謂整曰以公勲望應得本州但朝
廷藉公委任無容逺出然公門之内須有衣錦之榮乃
以休為燉煌郡守在郡十餘年甚有政績進位儀同三
司遷合州刺史尋卒官
司馬裔字遵𦙍河内温人也晉宣帝弟太常馗之後曾
祖楚之屬宋武帝誅晉氏戚屬避難歸魏位至使持節
侍中鎮西大將軍開府儀同三司朔州刺史封琅邪王
裔少孤有志操州郡辟召竝不應命起家司徒府叅軍
事後以軍功授中堅將軍員外散騎常侍及魏孝武西
遷裔時在鄴潛歸鄉里志在立功大統三年大軍復𢎞
農乃於温城起義遣使送欵與東魏將髙永洛王陵等
晝夜交戰衆寡不敵義徒死傷過半及大軍東征裔率
所部從戰河橋又别攻懐縣獲其將吳輔叔自此頻與
東魏交戰每有克獲六年授河内郡守尋加持節平東
將軍北徐州刺史八年率其義衆入朝太祖嘉之特蒙
賞勞頃之河内有四千餘家歸附竝裔之鄉舊乃授前
將軍太中大夫領河内郡守令安集流民十三年攻拔
東魏平齊栁泉蓼塢三城獲其鎮將李熙之加授都督
十五年太祖令山東立義諸將等能率衆入關者竝加
重賞裔領户千室先至太祖欲以封裔裔固辭曰立義
之士辭鄉里捐親戚逺歸皇化者皆是誠心内發豈裔
能率之乎今以封裔便是賣義士以求榮非所願也太
祖善而從之授帥都督拜其妻元為襄城郡公主十六
年大軍東伐裔請為前鋒遂入建州破東魏將劉雅興
㧞其五城魏廢帝元年徴裔令以本兵鎮漢中除白馬
城主帶華陽郡守加授撫軍將軍大都督通直散騎常
侍二年轉鎮宋熙郡尋率所部兵從尉遲迥伐蜀與叱
羅協破叛兵趙雄傑於槐林平鄧朏於梓潼以功賜爵
龍門縣子行蒲州刺史尋行新城郡事魏恭帝元年授
使持節車騎大將軍儀同三司散騎常侍本郡中正孝
閔帝踐阼除巴州刺史進使持節驃騎大將軍開府儀
同三司進爵琅邪縣伯邑五百户保定二年入為御伯
中大夫增邑通前一千五百户四年轉御正中大夫進
爵為公大軍東討裔率義兵與少師楊􁤅守軹關即授
懷州刺史東道慰勞大使五年轉始州刺史天和初信
州蠻酋冉令賢等反連結二千餘里裔隨上庸公陸勝
討之裔自開州道入先遣使宣示禍福蠻酋冉三公等
三十餘城皆来降附進次雙城蠻酋向寳勝等率其種
落據險自固向天王之徒為其外援裔晝夜攻圍腹背
受敵自春至秋五十餘戰寳勝糧仗俱竭力屈乃降時
尚有籠東一城未下尋亦拔之又獲賊帥冉西梨向天
王等出師再朞羣蠻率服拜信州刺史五年遷潼州刺
史六年徴拜大將軍除西寧州刺史未及之部卒於京
師裔性清約不事生業所得俸禄竝散之親戚身死之
日家無餘財宅宇卑陋喪庭無所有詔為起祠堂焉贈
大將軍加懷邵汾晉四州刺史諡曰定子偘嗣偘字道
遷少敢勇未弱冠便從戎旅保定四年隨少師楊􁤅東
征與齊人交戰􁤅為敵所擒偘力戰得免天和二年授
右侍上士加都督進大都督從大軍攻晉州以功授使
持節車騎將軍儀同三司又從平幷鄴除樂安郡守後
更論晉州及平齊勲加驃騎大將軍開府儀同三司遷
兖州刺史未之部而卒贈本官加豫州刺史諡曰惠子
運嗣
裴果字戎昭河東聞喜人也祖思賢魏青州刺史父遵
齊州刺史果少慷慨有志略魏太昌初起家前將軍乾
河軍主除陽平郡丞太祖曾使幷州與果相遇果知非
常人宻託附焉永安末盗賊蜂起果從軍征討乘黄驄
馬衣青袍每先登陷陣時人號為黄驄年少永熙中授
河北郡守及齊神武敗於沙苑果乃率其宗黨歸闕太
祖嘉之賜田宅奴婢牛馬衣服什物等從戰河橋解玉
壁圍竝摧鋒奮撃所向披靡大統九年又從戰邙山於
太祖前挺身䧟陣生擒東魏都督賀婁烏蘭勇冠當時
人莫不歎服以此太祖愈親待之補帳内都督遷平東
將軍後從開府楊忠平隨郡安陸以功加大都督除正
平郡守正平果本郡也以威猛為政百姓畏之盗賊亦
為之屛息遷使持節車騎大將軍儀同三司散騎常侍
司農卿又從大將軍尉遲迥伐蜀果率所部為前軍開
劍閣破李慶保降楊乾運皆有功魏廢帝三年授龍州
刺史封冠軍縣侯邑五百户俄而州民張道李拓驅率
百姓圍逼州城時糧仗皆闕兵士又寡果設方略以拒
之賊便退走於是出兵追擊累戰破之旬月之間州境
清晏轉陵州刺史孝閔帝踐阼除隆州刺史加使持節
驃騎大將軍開府儀同三司進爵為公增邑一千户武
成末轉眉州刺史保定五年授復州刺史果性嚴猛能
斷决每抑挫豪右申理屈滯歴牧數州號為稱職天和
二年卒於位贈本官加絳晉建三州刺史諡曰質子孝
仁嗣孝仁幼聰敏渉獵經史有譽於時起家舍人上士
累遷大都督儀同三司出為長寧鎮將扞禦齊人甚有
威邊之略建德末遷建州刺史轉譙州刺史大象末又
遷亳州刺史鄭偉等之以梁州歸欵時劉志亦以廣州
来附
志𢎞農華隂人本名思漢太尉寛之十世孫也髙祖隆
宋武帝平姚泓以宗室首望召拜馮翊郡守後屬赫連
氏入寇避地河洛因家於汝潁祖善魏大安中舉秀才
拜中書博士後至𢎞農郡守北雍州刺史父瓌汝南郡
守贈徐州刺史志少好學博渉羣書植性方重兼有武
略魏正光中以明經徴拜國子助敎除行臺郎中永安
初加宣威將軍給事中二年轉東中郎府司馬征虜將
軍永熙二年除安北將軍銀青光禄大夫廣州别駕三
年齊神武舉兵入洛魏孝武西遷志據城不從東魏潛
遣間使奉表長安魏孝武嘉之授(缺二/字)長史襄城郡守
後齊神武遣兵攻圍志力屈城陷潛遯得免大統三年
太祖遣領軍將軍獨孤信復洛陽志糺合義徒舉廣州
歸國拜大丞相府墨曹叅軍封華隂縣男邑二百户加
大都督撫軍將軍轉中外府屬遷國子祭酒世宗出牧
宜州太祖以志為幕府司録世宗雅愛儒學特欽重之
事無大小咸委於志志亦忠恕謹慎甚得匡贊之體太
祖嘉之嘗謂之曰卿之所為每㑹吾志於是遂賜名志
焉仍於宜州賜田宅令徙居之世宗遷蒞岐州又令志
以本官翊從及世宗即位除右金紫光禄大夫車騎大
將軍儀同三司進爵武鄉縣公增邑通前一千户仍賜
姓宇文氏髙祖時為魯公詔又以志為其府司馬髙祖
嗣位進授驃騎大將軍開府儀同三司拜刑部中大夫
志執法平允甚得時譽蓮芍界内數有羣盗攻劫行旅
郡縣不能制乃以志為延夀郡守以督之志示以恩信
羣盗相率請罪志表陳其狀詔竝免之自是郡界肅清
寇盗屏息遷使持節成州諸軍事成州刺史政存寛恕
民吏愛之天和五年卒贈大將軍揚州刺史諡曰文子
子明嗣子明𢎞雅有父風歴官右侍上士大都督絳州
别駕隋文帝踐極除行臺郎中順陽郡守子明弟子陵
司右中士帥都督凉州别駕隋開皇初拜姑臧郡守尋
加儀同三司歴衛州蔚州長史幽州總管府長史
史臣曰昔陽貨外叛庶其竊邑而春秋譏之韓信背項
陳平歸漢而史遷美之蓋以運屬既安君道已著則狥
利忘徳者罪也時逢擾攘臣禮未備則轉禍為福者可
也鄭偉崔彦穆等之在山東竝以不羈之才邅回於鷰
雀終能翻然豹變自致龜組其知機之士歟王士良之
仕于齊班職上卿出為牧伯而臨危茍免失忠與義其
背叛之徒歟令狐整噐幹確然雅望重於河右處州里
則勲著方隅升朝廷則績宣中外而畏避權寵克保終
吉不如是亦何以立韙名取髙位乎
　
　
　
　
　
　
　
　
　
　
　
　
　周書卷三十六
　周書卷三十六考證
王士良傳復士良爲尚書左丞○北史復以士良爲尚
　書左丞此脱以字
裴果傳俄而州民張道○北史作張遁(臣文淳/)按本書
　宇文貴傳作張遁北史又作張道未知孰是
　
　
　
　
　
　
　
　
　
　
　周書卷三十六考證
欽定四庫全書
　周書卷三十七
　　唐　令　狐　德　棻　等　撰
　列傳第二十九
　　寇儶
　　韓襃
　　趙肅(徐招/)
　　張軌
　　李彦
　　郭彦
　　裴文舉(髙賓/)　(尞允/)
寇儁字祖儁上谷昌平人也祖讚魏南雍州刺史父臻
安逺將軍郢州刺史儁性寛雅幼有識量好學强記兄
祖訓祖禮及儁竝有志行閨門雍睦白首同居父亡雖
久而猶於平生所處堂宇備設帷帳几杖以時節列拜
垂涕陳薦若宗廟焉吉凶之事必先啓告逺行往返亦
如之性又廉恕不以財利為心家人曾賣物與人而剰
得絹五匹儁於後知之乃曰惡木之隂不可暫息盗泉
之水無容悞飲得財失行吾所不取遂訪主還之其雅
志如此以選為魏孝文帝挽郎除奉朝請大乘賊起燕
齊擾亂儁叅䕶軍事東討以功授員外散騎侍郎遷尚
書左民郎中以母憂不拜正光三年拜輕騎将軍遷揚
烈将軍司空府功曹叅軍轉主簿時靈太后臨朝減食
禄官十分之一造永寧佛寺令儁典之資費巨萬主吏
不能欺隱寺成又極壮麗靈太后嘉之除左軍将軍孝
昌中朝議以國用不足乃置鹽池都将秩比上郡前後
居職者多有侵隱乃以儁為之加龍驤将軍仍主簿永
安初華州民史底與司徒楊椿訟田長史以下以椿勢
貴皆言椿直欲以田給椿儁曰史底窮民楊公横奪其
地若欲損不足以給有餘見使雷同未敢聞命遂以地
還史底孝荘帝後知之嘉儁守正不撓即拜司馬賜帛
百匹其附椿者咸譴責焉二年出為左将軍凉州刺史
民俗荒獷多為盗賊儁乃令郡縣立庠序勸其耕桑敦
以禮讓數年之中風俗頓革梁遣其将曹琰之鎮魏興
繼日版築琰之屢擾疆場邊人患之儁遣長史杜休道
率兵攻克其城幷擒琰之琰之即梁大将軍景宗之季
弟也於是梁人憚焉屬魏室多故州又僻逺梁人知無
外援遂遣大兵頓魏興志圖攻取儁撫勵将士人思効
命梁人知其得衆心也弗之敢逼儁在州清苦不治産
業秩滿其子等竝徒歩而還吏人送儁留連於道久之
乃得出界大統二年東魏授儁洛州刺史儁因此乃謀
歸闕五年将家及親屬四百餘口入關拜祕書監時軍
國草創墳典散逸儁始選置令史抄集經籍四部羣書
稍得周備加鎮東将軍封西安縣男邑二百户十七年
除車騎大将軍儀同三司加散騎常侍儁以年老乞骸
骨太祖弗許遂稱疾篤不復朝覲魏恭帝三年賜姓若
口引氏孝閔帝踐祚進爵為子增邑五百户武成元年
進驃騎大将軍開府儀同三司增邑幷前二千户儁年
齒雖邁而志識未衰教授子孫必先禮典世宗尚儒重
道特欽賞之數加恩錫思與相見儁不得已乃入朝世
宗與同席而坐因顧訪洛陽故事儁身長八尺鬚鬢皓
然容止端詳音韻清朗帝與之談論不覺屢為前膝及
儁辭還帝親執其手曰公年德俱尊朕所欽尚乞言之
事所望於公宜數相見以慰虛想以御輿令於帝前乘
出顧謂左右曰如此之事唯積善者可以致之何止見
重於今亦将傳之萬古時人咸以為榮保定三年卒時
年八十髙祖歎惜之贈本官加冀定瀛三州諸軍事冀
州刺史諡曰元儁篤於仁義期功之有孤者衣食豐約
俱與之同少為司徒崔光所知光命其子勵與儁結友
儁每造光常清言移日小宗伯盧辯以儁業行俱崇待
以師友之禮每有閑暇輙詣儁讌語彌日恒謂人曰不
見西安君煩憂不遣其為通人所敬重如此子奉位至
儀同三司大将軍順陽郡守洵州刺史昌國縣公奉弟
顒少好學最知名居䘮哀毁歴官儀同大将軍掌朝布
憲典祀下大夫小納言濩澤郡公
韓襃字𢎞業其先潁川潁陽人也徙居昌黎祖瓌魏鎮
西將軍平凉郡守安定郡公父演征虜将軍中散大夫
恒州刺史襃少有志尚好學而不守章句其師怪而問
之對曰文字之間常奉訓誘至於商較異同請從所好
師因此大竒之及長渉獵經史深沉有逺略魏建明中
起家奉朝請加彊弩将軍遷大中大夫屬魏室䘮亂襃
避地於夏州時太祖為刺史素聞其名待以客禮及賀
拔岳為侯莫陳悅所害諸将遣使迎太祖太祖問以去
留之計襃曰方今王室凌遲海内鼎沸使君天資英武
恩結士心賀拔公奄及於難物情危駭寇洛自知庸懦
委身而託使君若總兵權據有關中之地此天授也何
疑乎且侯莫陳悅亂常速禍乃不乘勝進取平凉反自
遁逃屯營洛水斯乃井中蛙耳使君往必擒之不世之
勲在斯一舉時者難得而易失誠願使君圖之太祖納
焉太祖為丞相引襃為録事叅軍賜姓侯吕陵氏大統
初遷行臺左丞賜爵三水縣伯尋轉丞相府屬加中軍
将軍銀青光禄大夫二年梁人北寇商洛東魏復侵樊
鄧於是以襃為鎮南将軍丞相府從事中郎出鎮浙酈
居二年徴拜丞相府司馬進爵為侯出為北雍州刺史
加衛大将軍州帶北山多有盗賊襃密訪之竝豪右所
為也而陽不之知厚加禮遇謂之曰刺史起自書生安
知督盗所頼卿等共分其憂耳乃悉召桀黠少年素為
鄉里患者署為主帥分其地界有盗發而不獲者以故
縱論於是諸被署者莫不惶懼皆首伏曰前盗發者竝
某等為之所有徒侣皆列其姓名或亡命隱匿者亦悉
言其所在襃乃取盗名簿藏之因大牓州門曰自知行
盗者可急来首即除其罪盡今月不首者顯戮其身籍
没妻子以賞前首者旬日之間諸盗咸悉首盡襃取名
簿勘之一無差異竝原其罪許以自新由是羣盗屏息
入為給事黄門侍郎九年遷侍中十二年除都督西凉
州刺史羌胡之俗輕貧弱尚豪富豪富之家侵漁小民
同於僕𨽻故貧者日削豪者益富襃乃悉募貧人以充
兵士優復其家蠲免徭賦又調富人財物以振給之每
西域商貨至又先盡貧者市之於是貧富漸均户口殷
實十六年加大都督凉州諸軍事魏廢帝元年轉會州
刺史二年進位車騎大將軍儀同三司尋加驃騎大将
軍開府儀同三司進爵為公武成三年徴拜御伯中大
夫保定二年轉司會三年出為汾州刺史州界北接太
原當千里徑先是齊寇數入民廢耕桑前後刺史莫能
防扞襃至適會寇来襃乃不下屬縣人既不及設備以
故多被抄掠齊人喜相謂曰汾州不覺吾至先未集兵
今者之還必莫能追躡我矣由是益懈不為營壘襃已
先勒精銳伏北山中分據險阻邀其歸路乘其衆怠縱
伏擊之盡獲其衆故事獲生口者竝囚送京師襃因是
奏曰所獲賊衆不足為多俘而辱之但益其忿耳請一
切放還以德報怨有詔許焉自此抄兵頗息四年遷河
洮封三州諸軍事河州總管天和三年轉鳳州刺史尋
以年老請致仕詔許之五年拜少保襃歴事三帝以忠
厚見知髙祖深相敬重常以師道處之每入朝見必有
詔令坐然後始與論政事七年卒贈涇岐燕三州刺史
諡曰貞子繼伯嗣
趙肅字慶雍河南洛陽人也世居河西及沮渠氏滅曾
祖武始歸於魏賜爵金城侯祖興中書博士父申侯舉
秀才後軍府主簿肅早有操行知名於時魏正光五年
酈元為河南尹辟肅為主簿孝昌中起家殿中侍御史
加威烈将軍奉朝請員外散騎侍郎尋除直後轉直寝
永安初授廷尉天平二年轉監後以母憂去職起為廷
尉正以疾免久之授征虜将軍中散大夫遷左将軍大
中大夫東魏天平初除新安郡守秩滿還洛大統三年
獨孤信東討肅率宗人為鄉導授司州治中轉别駕監
督糧儲軍用不匱太祖聞之謂人曰趙肅可謂洛陽主
人也七年加鎮南将軍金紫光禄大夫都督仍别駕領
所部義徒據守大塢又兼行臺左丞東道慰勞九年行
華山郡事十三年除廷尉少卿明年元日當行朝禮非
有封爵者不得預焉肅時未有茅土左僕射長孫儉白
太祖請之太祖乃召肅謂曰嵗初行禮豈得使卿不預
然何為不早言也於是令肅自選封名肅曰河清乃太
平之應竊所願也於是封清河縣子邑三百户十六年
除廷尉卿加征東將軍肅久在理官執心平允凡所處
斷咸得其情廉慎自居不營産業時人以此稱之十七
年進位車騎大将軍儀同三司散騎常侍賜姓乙弗氏
先是太祖命肅撰定法律肅積思累年遂感心疾去職
卒於家子正禮齊王憲府屬大都督新安郡守時有髙
平徐招少好法律發言措筆常欲辨析秋毫歴職内外
有當官之譽從魏孝武入關為給事黄門侍郎尚書右
丞時朝廷播遷典章有闕至於臺閣軌儀多招所參定
論者稱之尋遷侍中度支尚書大統初卒
張軌字元軌濟北臨邑人也父崇髙平令軌少好學志
識開朗初在洛陽家貧與樂安孫樹仁為莫逆之友每
易衣而出以此見稱永安中隨爾朱榮擊元顥除討寇
将軍奉朝請軌常謂所親曰秦雍之間必有王者爾朱
氏敗後遂杖䇿入關賀拔岳以軌為記室叅軍典機務
尋轉倉曹加鎮逺将軍時榖糴湧貴或有請貸官倉者
軌曰以私害公非吾宿志濟人之難詎得相違乃賣所
服衣物糴粟以賑其乏及岳被害太祖以軌為都督從
征侯莫陳恱恱平使於洛陽見領軍斛斯椿椿曰髙歡
逆謀已傳行路人情西望以日為年未知宇文何如賀
拔也軌曰宇文公文足經國武可定亂至於髙識逺度
非愚管所測椿曰誠如卿言真可恃也太祖為行臺授
軌郎中魏孝武西遷除中書舍人封夀張縣子邑三百
户加左将軍濟州大中正兼著作佐郎修起居注遷給
事黄門侍郎兼吏部郎中六年出為河北郡守在郡三
年聲績甚著臨人治術有循吏之美大統間宰人者多
推尚之入為丞相府從事中郎行武功郡事章武公導
出鎮泰州以軌為長史加撫軍将軍大都督通直散騎
常侍魏廢帝元年進車騎大将軍儀同三司散騎常侍
二年賜姓宇文氏行南秦州事魏恭帝二年徴拜度支
尚書復除隴右府長史卒於位時年五十五諡曰質軌
性清素臨終之日家無餘財唯有素書數百卷子肅世
宗初為宣納上士轉中外府記室叅軍中山公訓侍讀
早有才名性頗輕猾時人比之魏諷卒以罪考竟終
李彦字彦士梁郡下邑人也祖先之魏淮南郡守父靜
南青州刺史彦少有節操好學慕古為鄉閭之所敬憚
孝昌中解褐奉朝請加輕車将軍從魏孝武入關兼著
作佐郎修起居注加寧朔将軍進號冠軍将軍中散大
夫遷平東将軍大中大夫大統初除通直散騎侍郎三
年拜安東将軍銀青光禄大夫太保轉太傅長史儀曹
郎中左民郎中十二年省三十六曹為十二部改授民
部郎中封平陽縣子邑三百户十五年進號中軍将軍
兼尚書左丞領選部大軍東討加持節大都督通直散
騎常侍掌留臺事魏廢帝初拜尚書右丞轉左丞彦在
尚書十有五載屬軍國草創庶務殷繁留心省閱未嘗
懈怠斷决如流略無疑滯臺閣莫不歎其公勤服其明
察遷給事黄門侍郎仍左丞尋進車騎大将軍儀同三
司賜姓宇文氏出為鄜州刺史彦以東夏未平固辭州
任詔許之拜兵部尚書加驃騎大将軍開府儀同三司
仍兼著作六官建改授軍司馬進爵為伯彦性謙恭有
禮節雖居顯要於親黨之間恂恂如也輕財重義好施
愛士時論以此稱之然素多疾而勤於莅職雖沉頓枕
席猶理務不輟遂至於卒時年四十六諡曰敬彦臨終
遺誡其子等曰昔人以窽木為櫝葛虆為緘下不亂泉
上不泄臭此實吾平生之志也但事既矯枉恐為世士
所譏今可歛以時服葬於墝塉之地勿用明噐芻塗及
儀衛等爾其念之朝廷嘉焉不奪其志子昇明嗣少歴
顯職大象末太府中大夫儀同大将軍
郭彦太原陽曲人也其先從宦關右遂居馮翊父𦙍郡
功曹靈武令彦少知名太祖臨雍州辟為西曹書佐尋
除開府儀同主簿轉司空記室太尉府屬遷虞部郎中
大統十二年初選當州首望統領鄉兵除帥都督持節
平東将軍以居郎官著稱封龍門縣子邑三百户進大
都督遷車騎大将軍儀同三司司農卿是時岷州羌酋
傍乞鐡忽與鄭五醜等寇擾西服彦從大将軍宇文貴
討平之魏恭帝元年除兵部尚書仍以本兵從柱國于
謹南伐江陵進驃騎大将軍開府儀同三司增邑五百
户進爵為伯六官建拜民部中大夫孝閔帝踐祚出為
澧州刺史蠻左生梗未遵朝憲至於賦稅違命者多聚
散無恒不營農業彦勸以耕稼禁其遊獵民皆務本家
有餘糧亡命之徒咸從賦役先是以澧州糧儲乏少每
令荆州遞送自彦蒞職倉庾充實無復轉輸之勞齊南
安城主馮顯密遣使歸降其衆未之知也柱國宇文貴
令彦率兵應接齊人先令顯率所部送糧南下彦懼其
衆不從命乃於路邀之顯因得自拔其衆果拒戰彦縱
兵奮擊竝虜獲之以南安無備即引軍掩襲顯外兵叅
軍鄒紹既為彦所𫉬因請為鄉導彦遂夜至城下令紹
詐稱顯歸門者開門待之彦引兵而入遂有其城俘獲
三千餘人晉公䕶嘉之進爵懐德縣公邑一千户以南
安懸逺尋令班師及秩滿還朝民吏號泣送彦二百餘
里尋為東道大使觀省風俗除蒲州總管府長史入為
工部中大夫保定四年䕶東討彦從尉遲迥攻洛陽迥
復令彦與權景宣南出汝潁及軍次豫州彦請攻之景
宣以城守既嚴卒難攻取将欲南轅更圖經略彦以奉
命出師須與大軍相接若向江畔立功更非朝廷本意
固執不從兼畫攻取之計㑹其刺史王士良妻弟董逺
秀密遣送欵景宣乃從於是引軍圍之士良遂出降仍
以彦鎮豫州增邑六百户尋以洛陽班師亦棄而不守
屬純州刺史樊舍卒其地既東接陳境俗兼蠻左初䘮
州将境内騷然朝議以彦威信著於東南便令鎮撫彦
至吏人畏而愛之天和元年除益州總管府長史轉隴
右總管府長史四年卒於位贈小司空宜鄜丹三州刺
史
裴文舉字道裕河東聞喜人也祖秀業魏中散大夫天
水郡守贈平州刺史父邃性方嚴為州里所推挹解褐
𣪚騎常侍奉車都尉累遷諫議大夫司空從事中郎大
統三年東魏来寇邃乃糾合鄉人分據險要以自固時
東魏以正平為東雍州遣其将司馬恭鎮之每遣間人
扇動百姓邃密遣都督韓僧明入城喻其将士即有五
百餘人許為内應期日未至恭知之乃棄城夜走因是
東雍遂内屬及李弼略地東境邃為之鄉導多所降下
太祖嘉之特賞衣物封澄城縣子邑三百户進安東将
軍銀青光禄大夫加散騎常侍太尉府司馬除正平郡
守尋卒官贈儀同三司定州刺史文舉少忠謹渉獵經
史大統十年起家奉朝請遷丞相府墨曹參軍時太祖
諸子年㓜盛簡賓友文舉以選與諸公子遊雅相欽敬
未嘗戲狎遷威烈将軍著作郎中外府叅軍事魏恭帝
二年賜姓賀蘭氏孝閔帝踐祚襲爵澄城縣子齊公憲
初開幕府以文舉為司録世宗初累遷帥都督寧逺将
軍大都督及憲出鎮劍南復以文舉為益州總管府中
郎武成二年就加使持節車騎大将軍儀同三司蜀土
沃饒商販百倍或有勸文舉以利者文舉答之曰利之
為貴莫若安身身安則道隆非貨之謂是以不為非惡
財也憲矜其貧窶每欲資給之文舉恒自謙遜辭多受
少保定三年遷絳州刺史邃之往正平也以廉約自守
每行春省俗單車而已及文舉臨州一遵其法百姓美
而化之總管韋孝寛特相欽重每與談論不覺膝前於
席天和初進驃騎大将軍開府儀同三司尋為孝寛柱
國府司馬六年入為司憲中大夫進爵為公增邑通前
一千户俄轉軍司馬建德二年又增邑七百户文舉少
䘮父其兄又在山東唯與弟璣幼相訓養友愛甚篤璣
又早亡文舉撫視遺孤逾於已子時人以此稱之初文
舉叔父季和為曲沃令卒於聞喜川而叔母韋氏卒於
正平縣屬東西分隔韋氏墳壠在齊境及文舉在本州
每加賞募齊人感其孝義潛相要結以韋氏柩西歸竟
得合葬六年除南青州刺史宣政元年卒於位子胄嗣
官至大都督早卒時有髙賓者歴官内外亦以幹用見
稱
賔渤海蓚人也其先因官北邊遂没於遼左祖暠以魏
太和初自遼東歸魏官至安定郡守衛尉卿父季安撫
軍将軍兖州刺史賔少聰潁有文武幹用仕東魏歴官
至龍驤将軍諫議大夫立義都督同列有忌其能者譛
之於齊神武賔懼及於難大統六年乃棄家屬間行歸
闕太祖嘉之授安東将軍銀青光禄大夫稍遷通直散
騎常侍撫軍将軍大都督世宗初除咸陽郡守政存簡
惠甚得民和世宗聞其能賜田園於郡境賔既羈旅歸
國親屬在齊常慮見疑無以取信乃於所賜田内多蒔
竹木盛構堂宇幷鑿池沼以環之有終焉之志朝廷以
此知無貳焉加使持節車騎大将軍儀同三司散騎常
侍賜姓獨孤氏武成元年除御正下大夫兼小載師出
為益州總管府長史保定初徴拜計部中大夫治中外
府從事中郎賜爵武陽縣伯賔敏於從政果敢决斷案
牘雖繁綽有餘裕轉太府中大夫齊公憲府長史天和
二年除鄀州諸軍事鄀州刺史進位驃騎大将軍開府
儀同三司治襄州總管府司録六年卒於州時年六十
八子熲為隋文帝佐命開皇中贈賔禮部尚書武陽公
諡曰簡又有安定尞允本姓牛氏亦有噐幹知名於時
歴官侍中驃騎大将軍開府儀同三司工部尚書臨涇
縣公賜姓宇文氏失其事故不為傳允子𢎞博學洽聞
宣政中内史下大夫儀同大将軍大象末復姓牛氏
史臣曰寇儁委質兩朝以儒素見重韓襃奉事三帝以
忠厚知名趙肅平允當官張軌循良播美李彦譽流省
閣郭彦信著蠻陬歴官外内竝當時之選也文舉之在
絳州世載清德辭多受少有廉讓之風焉
　
　周書卷三十七
　周書卷三十七考證
史臣論○此下南北監本俱有注云附髙賔贊缺(臣文/)
　(淳/)按賔乃附傳不必有贊今削之
　
　
　
　
　
　
　
　
　
　
　
　
　周書卷三十七考證
欽定四庫全書
　周書卷三十八
　　唐　令　狐　德　棻　等　撰
　列傳第三十
　　蘇亮(弟湛/)　(湛弟景恕/)
　　栁蚪
　　呂思禮(崔騰/)　(董紹/)
　　薛憕
　　薛真
　　李昶(檀翥/)
　　元偉
蘇亮字景順武功人也祖權魏中書侍郎玉門郡守父
祐泰山郡守亮少通敏博學好屬文善章奏初舉秀才
至洛陽遇河内常景景深器之退而謂人曰秦中才學
可以抗山東者將此人乎魏齊王蕭寶夤引為參軍後
寶夤開府復為其府主簿從寶夤西征轉記室參軍寶
夤遷大將軍仍為之掾寶夤雅知重亮凡有文檄謀議
皆以委之尋行武功郡事甚著聲績寶夤作亂以亮為
黃門侍郎亮善處人間與物無忤及寶夤敗從之者遇
禍唯亮獲全及長孫稚爾朱天光等西討竝以亮為郎
中專典文翰累遷鎮軍將軍光祿大夫散騎常侍岐州
大中正賀㧞岳為闗西行臺引亮為左丞典機宻魏孝
武西遷除吏部郎中加衛將軍右光祿大夫大統二年
拜給事黃門侍郎領中書舍人魏文帝子宜都王式為
秦州刺史以亮為司馬帝謂亮曰黃門侍郎豈可為秦
州司馬直以朕愛子出蕃故以心腹相委勿以為恨臨
辭賜以御馬七年復為黃門郎加驃騎將軍八年遷都
官尚書使持節行北華州刺史封臨涇縣子邑三百戸
除中書監領著作修國史亮有機辯善談笑太祖甚重
之有所籌議率多會旨記人之善忘人之過薦逹後進
常如弗及故當世敬慕焉十四年除祕書監車騎大將
軍儀同三司尋拜大行臺尚書出為岐州刺史朝廷以
其作牧本州特給路車鼓吹先還其宅幷給騎士三千
列羽儀逰鄉黨經過故人歡飲旬日然後入州世以為
榮十七年徵拜侍中卒於位贈本官亮少與從弟綽俱
知名然綽文章少不逮亮至於經畫進趣亮又減之故
世稱二蘓焉亮自大統以來無歲不轉官一年或至三
遷僉曰才至不怪其速也所著文筆數十篇頗行於世
子師嗣以亮名重於時起家為黃門侍郎
亮弟湛字景儁少有志行與亮俱著名西土年二十餘
舉秀才除奉朝請領侍御史加員外散騎侍郎蕭寶夤
西討以湛為行臺郎中深見委任及寶夤將謀叛逆湛
時卧疾於家寶夤乃令湛從母弟天水姜儉謂湛曰吾
不能坐受死亡今便為身計不復作魏臣也與卿死生
榮辱方當共之故以相報湛聞之舉聲大哭儉遽止之
曰何得便爾湛曰闔門百口即時屠滅云何不哭哭數
十聲徐謂儉曰為我白齊王王本以窮而歸人頼朝廷
假王羽翼遂得榮寵至此既屬國歩多虞不能竭誠報
德豈可乗人間隙便有問鼎之心乎今魏德雖衰天命
未改王之恩義未洽於民破亡之期必不旋踵蘇湛終
不能以積世忠貞之基一旦為王族滅也寶夤復令儉
謂湛曰此是救命之計不得不爾湛復曰凡舉大事當
得天下奇士今但共長安博徒小兒輩為此計豈有辦
哉湛不忍見荆棘生王户庭也願賜骸骨還舊里庶歸
全地下無愧先人寶夤素重之知必不為已用遂聽還
武功寶夤後果敗孝莊帝即位徵拜尚書郎帝嘗謂之
曰聞卿答蕭寶夤甚有美辭可為我說之也湛頓首謝
曰臣自惟言辭不如伍被逺矣然始終不易竊謂過之
但臣與寶夤周旋契濶言得盡心而不能令其守節此
臣之罪也孝莊大悅加授散騎侍郎尋遷中書侍郎孝
武初以疾還鄉里終於家贈散騎常侍鎮西將軍雍州
刺史
湛弟讓字景恕幼聰敏好學頗有人倫鑒識初為本州
主簿稍遷别駕武都郡守鎮逺將軍金紫光禄大夫及
太祖為丞相引為府屬甚見親待出為衛將軍南汾州
刺史治有善政尋卒官贈車騎大將軍儀同三司涇州
刺史
柳虯字仲蟠司㑹慶之兄也年十三便專精好學時貴
逰子弟就學者竝車服華盛唯虯不事容飾遍授五經
略通大義兼博渉子史雅好屬文孝昌中揚州刺史李
憲舉虯秀才兖州刺史馮儁引虯為府主簿既而樊子
鵠為吏部尚書其兄義為揚州治中加鎮逺將軍非其
好也遂棄官還洛陽屬天下䘮亂乃退耕於陽城有終
焉之志大統三年馮翊王元季海領軍獨孤信鎮洛陽
于時舊京荒廢人物罕存唯有虯在陽城裴諏在潁川
信等乃俱徵之以虯為行臺郎中諏為都督府屬竝掌
文翰時人為之語曰北府裴諏南省柳虯時軍旅務殷
虯勵精從事或通夜不寢季海嘗云柳郎中判事我不
復重看四年入朝太祖欲官之虯辭母老乞侍醫藥太
祖許焉久之為獨孤信開府從事中郎信出鎮隴右因
為秦州刺史以虯為二府司馬雖處元僚不綜府事唯
在信左右談論而已因使見太祖被留為丞相府記室
追論歸朝功封美陽縣男邑二百户虯以史官密書善
惡未足懲勸乃上疏曰古者人君立史官非但記事而
已蓋所以為監誡也動則左史書之言則右史書之彰
善癉惡以樹風聲故南史抗節表崔杼之罪董狐書法
明趙盾之愆是知直筆於朝其來久矣而漢魏已還密
為記注徒間後世無益當時非所謂將順其美匡救其
惡者也且著述之人密書其事縱能直筆人莫之知何
止物生橫議亦自異端互起故班固致受金之名陳夀
有求米之論著漢魏者非一氏造晉史者至數家後代
紛紜莫知准的伏惟陛下則天稽古勞心庶政開誹謗
之路納忠讜之言諸史官記事者請皆當朝顯言其状
然後付之史閣庶令是非明著得失無隱使聞善者日
修有過者知懼敢以愚管輕冐上聞乞以瞽言訪之衆
議事遂施行十四年除祕書丞祕書雖領著作不參史
事自虯為丞始令監掌焉十六年遷中書侍郎修起居
注仍領丞事時人論文體者有古今之異虯又以為時
有今古非文有今古乃為文質論文多不載魏廢帝初
遷祕書監加車騎大將軍儀同三司虯脫略人間不事
小節弊衣踈食未嘗改操人或譏之虯曰衣不過適體
食不過充饑孜孜營求徒勞思慮耳魏恭帝元年冬卒
時年五十四贈兖州刺史諡曰孝有文章數十篇行於
世子鴻漸嗣
呂思禮東平夀張人也性温潤不雜交遊年十四受學
於徐遵明長於論難諸生為之語曰講書論易其鋒難
敵十九舉秀才對䇿髙第除相州功曹參軍葛榮圍鄴
思禮有守禦勲賜爵平陸縣伯除欒城令普泰中僕射
司馬子如薦為尚書二千户郎中尋以地寒被出兼國
子博士乃求為闗西大行臺賀㧞岳所重專掌機密甚
得時譽岳為侯莫陳悅所害趙貴等議遣赫連逹迎太
祖思禮預其謀及太祖為闗西大都督以思禮為府長
史尋除行臺右丞以迎魏孝武功封汝陽縣子邑四百
戸加冠軍將軍拜黃門侍郎魏文帝即位領著作郎除
安東將軍都官尚書兼七兵殿中二曹事從擒竇泰進
爵為侯邑八百户大統四年以謗訕朝政賜死思禮好
學有文才雖務兼軍國而手不釋卷晝理政事夜則讀
書令蒼頭執燭燭燼夜有數升沙苑之㨗命為露布食
頃便成太祖歎其工而且速所為碑誄表頌竝傳於世
七年追贈車騎大將軍定州刺史子亶嗣大象末位至
駕部下大夫時有博陵崔騰新蔡董紹竝早有名譽歴
職清顯騰為丞相府長史紹為御史丞俱以投書謗議
賜死
薛憕字景猷河東汾隂人也曾祖𢎞敞値赫連之亂率
宗人避地襄陽憕早䘮父家貧躬耕以飬祖母有暇則
覽文籍時人未之奇也江表取人多以世族憕既羇旅
不被擢用然負才使氣未嘗趣世禄之門左中郎將京
兆韋潛度謂憕曰君門地非下身材不劣何不􁣃裾數
參吏部憕曰世胄躡高位英俊沉下僚古人以為歎息
竊所未能也潛度告人曰此年少極慷慨但不遭時耳
孝昌中杖䇿還洛陽先是憕從祖真度與族祖安都擁
徐兖歸魏其子懷儁見憕甚相親善屬爾朱榮廢立遂
還河東止懷儁家不交人物終日讀書手自抄略將二
百卷唯郡守元襲時相要屈與之抗禮懐儁每曰汝還
鄉里不營産業不肯取妻豈復欲南乎憕亦恬然自處
不改其舊普泰中拜給事中加伏波將軍及齊神武起
兵憕乃東遊陳梁間謂族人孝通曰高歡阻兵陵上䘮
亂方始闗中形勝之地必有霸王居之乃與孝通俱逰
長安侯莫陳悦聞之召為行臺郎中除鎭遠將軍歩兵
校尉及悅害賀㧞岳軍人咸相慶慰憕獨謂所親曰悅
才略本寡輒害良將敗亡之事其則不遠吾屬今即為
人所虜何慶慰之有乎聞者以憕言為然乃有憂色尋
而太祖平悦引憕為記室參軍魏孝武西遷授征虜將
軍中散大夫封夏陽縣男邑二百户魏文帝即位拜中
書侍郎加安東將軍增邑百户進爵為伯大統四年宣
光清徽殿初成憕為之頌魏文帝又造二欹器一為二
仙人共持一鉢同處一盤鉢蓋有山山有香氣一仙人
又持金瓶以臨器上以水灌山則出於瓶而注乎器煙
氣通發山中謂之仙人欹器一為二荷同處一盤相去
盈尺中有蓮下垂器上以水注荷則出於蓮而盈乎器
為鳬鴈蟾蜍以飾之謂之水芝欹器二盤各處一牀鉢
圓而牀方中有人言三才之象也皆置清徽殿前器形
似觥而方滿則平溢則傾憕各為作頌大統初儀制多
闕太祖令憕與盧辨檀翥等參定之自以流離世故不
聽音樂雖幽室獨處嘗有慼容後坐事死子舒嗣官至
禮部下大夫儀同大將軍聘陳使副
薛寘河東汾隂人也祖遵彦魏平逺將軍河東郡守安
邑侯父又尚書吏部郎清河廣平二郡守寘幼覽篇籍
好屬文年未弱冠為州主簿郡功曹起家奉朝請稍遷
左將軍太中大夫從魏孝武西遷封郃陽縣子邑四百
户進號中軍將軍魏廢帝元年領著作佐郎修國史尋
拜中書侍郎修起居注遷中書令車騎大將軍儀同三
司燕公于謹征江陵以寘為司録軍中謀略寘竝參之
江陵平進爵為伯增邑五百户朝廷方改物剏制欲行
周禮乃令寘與小宗伯盧辨斟酌古今共詳定之六官
建授内史下大夫孝閔帝踐阼進爵為侯增邑五百户
轉御正中大夫時前中書監盧柔學業優深文藻華贍
而寘與之方駕故世號曰盧薛焉久之進位驃騎大將
軍開府儀同三司出為浙州刺史卒於位吏民哀惜之
贈虞州刺史諡曰理所著文筆二十餘卷行於世又撰
西京記三卷引據該洽世稱其博聞焉寘性至孝雖年
齒已衰職務繁廣至於温凊之禮朝夕無違當時以此
稱之子明嗣大象末儀同大將軍清水郡守
李昶頓丘臨黃人也小名那祖彪名重魏朝為御史中
尉父遊亦有才行為當世所稱遊兄志為南荆州刺史
遊隨從至州屬爾朱之亂與志俱奔江左昶性峻急不
雜交遊幼年已解屬文有聲洛下時洛陽剏置明堂昶
年十數歲為明堂賦雖優洽未足而才制可觀見者咸
曰有家風矣初謁太祖太祖深奇之厚加資給令入太
學太祖每見學生必問才行於昶昶神情清悟應對明
辨太祖每稱歎之綏德公陸通盛選僚寀請以昶為司
馬太祖許之昶雖年少通特加接待公私之事咸取決
焉又兼二千石郎中典儀注累遷都官郎中相州大中
正丞相府東閤祭酒中軍將軍銀青光禄大夫昶雖處
郎官太祖恒欲以書記委之於是以昶為丞相府記室
參軍著作郎修國史轉大行臺郎中中書侍郎頃之轉
黃門侍郎封臨黃縣伯邑五百户太祖嘗謂昶曰卿祖
昔在中朝為御史中尉卿操尚貞固理應不墜家風但
孤以中尉彈劾之官愛憎所在故未即授卿耳然此職
久曠無以易卿乃奏昶為御史中尉歳餘加使持節車
騎大將軍儀同三司賜姓宇文氏六官建拜内史下大
夫進爵為侯增邑五百户遷内史中大夫世宗初拜御
伯中大夫武成元年除中外府司録保定初進驃騎大
將軍開府儀同三司二年轉御正中大夫時以近侍清
要盛選國華乃以昶及安昌公元則中都公陸逞臨淄
公唐瑾等竝為納言尋進爵為公增邑通前一千三百
户五年出為昌州刺史在州遇疾啓求入朝詔許之還
未至京卒於路時年五十贈相瀛二州刺史昶於太祖
世已當樞要兵馬處分專以委之詔冊文筆皆昶所作
也及晉公䕶執政委任如舊昶常曰文章之事不足流
於後世經邦致治庶及古人故所作文筆了無藁草唯
留心政事而已又以父在江南身寓闗右自少及终不
飲酒聽樂時論以此稱焉子丹嗣時有高平檀翥字鳳
翔好讀書善屬文能鼓瑟早為琅邪王誦所知年十九
為魏孝明帝挽郎其後司州牧城陽王元徽以翥為從
事非其好也尋謝病客逰三輔時毛遯為行臺鎮北雍
州表翥為行臺郎中㑹爾朱天光東拒齊神武翥隨赴
洛除西兖州録事參軍歴司空田曹參軍加鎮逺將軍
兼殿中侍御史臺中表奏皆翥為之尋副毛鴻賓鎮潼
闗加前將軍大中大夫魏孝武西遷賜爵高唐縣子兼
中書舍人修國史加鎮軍將軍後坐談論輕躁為黃門
侍郎徐招所駁死於廷尉獄
元偉字猷道河南洛陽人也魏昭成之後曾祖忠尚書
左僕射陽城王祖盛通直散騎常侍陽城公父順以左
衛將軍從魏孝武西遷拜中書監雍州刺史開府儀同
三司封濮陽王偉少好學有文雅弱冠授員外散騎侍
郎以侍從之勞賜爵高陽縣伯大統初拜伏波將軍度
支郎中領太子舍人十一年遷太子庶子領兵部郎中
尋拜東南道行臺右丞十六年進位車騎大將軍儀同
三司以魏氏宗室進爵南安郡王邑五百户十七年除
幽州都督府長史及尉遲迥伐蜀以偉為司録書檄文
記皆偉之所為蜀平以功增邑五百户六官建拜師氏
下大夫爵隨例降改封淮南縣公孝閔帝踐祚除晉公
䕶府司録世宗初拜師氏中大夫受詔於麟趾殿刋正
經籍尋除隴右總管府長史加驃騎大將軍開府儀同
三司保定二年遷成州刺史偉政尚清靜百姓悅附流
民復業者三千餘口天和元年入為匠師中大夫轉司
宗中大夫六年出為隨州刺史偉辭以母老不拜還為
司宗尋以母憂去職建德二年復為司宗轉司㑹中大
夫兼民部中大夫遷小司宼四年以偉為使主報聘于
齊是秋高祖親戎東討偉遂為齊人所執六年齊平偉
方見釋高祖以其久被幽縶加授上開府大象二年除
襄州刺史進位大將軍偉性温柔好虛靜居家不治生
業篤學愛文政事之暇未嘗棄書謹慎小心與物無忤
時人以此稱之初自鄴還也庾信贈其詩曰虢亡垂棘
反齊平寶鼎歸其為辭人所重如此後以疾卒太祖天
縱寛仁性罕猜忌元氏戚屬竝保全之内外任使布於
列職孝閔踐祚無替前緒明武纘業亦遵先志雖天厭
魏德鼎命已遷枝葉榮茂足以逾於前代矣然簡牘散
亡事多湮没今錄其名位可知者附於此云
柱國大將軍太傅大司徒廣陵王元欣
柱國大將軍特進尚書令少師義陽王元子孝
尚書僕射馮翊王元季海
七兵尚書陳郡王元𤣥
大將軍淮安王元育
大將軍梁王元儉
大將軍尚書令少保小司徒廣平郡公元贊
大將軍納言小司空荆州總管安昌郡公元則
侍中驃騎大將軍開府儀同三司少師韓國公元羅
侍中驃騎大將軍開府儀同三司吏部尚書魯郡公元
正
侍中驃騎大將軍開府儀同三司中書監洵州刺史宜
都郡公元顔子
侍中驃騎大將軍開府儀同三司鄯州刺史安樂縣公
元夀
侍中驃騎大將軍開府儀同三司武衛將軍遂州刺史
房陵縣公元審
史臣曰太祖除暴寧亂創業開基昃食求賢共康庶政
既焚林而訪阮亦牓道以求孫可謂野無遺才朝多君
子蘇亮等竝學稱該博文擅雕龍或揮翰鳳池或著書
麟閣咸居祿位各逞琳琅擬彼陳徐慙後生之可畏論
其任遇實當時之良選也魏文帝有言古今文人類不
䕶細行其呂思禮薛憕之謂也
　
　
　
　
　
　
　
　
　周書卷三十八
　周書卷三十八考證
蘇亮傳祖權○北史作祖雅字天祜
呂思禮傳乃求為闗西大行臺賀㧞岳所重○北史云
　乃求為闗西大行臺郎中與姚幼瑜茹文就俱入闗
　為行臺賀拔岳所重此脱十五字
　
　
　
　
　
　
　
　
　
　
　周書卷三十八考證
欽定四庫全書
　周書卷三十九
　　唐　令　狐　德　棻　等　撰
　列傳第三十一
　　韋瑱
　　梁昕(弟榮/)
　　皇甫璠
　　辛慶之(族子昂/)　(族人仲景/)
　　王子直
　　杜杲
韋瑱字世珍京兆杜陵人也世為三輔著姓曾祖惠度
姚泓尚書郎隨劉義真過江仕宋為鎮西府司馬順陽
太守行南雍州事後於襄陽歸魏拜中書侍郎贈安西
將軍洛州刺史祖千雄略陽郡守父英代郡守贈兖州
刺史瑱幼聰敏有夙成之量閭里咸敬異之篤志好學
兼善騎射魏孝昌三年起家太尉府法曹參軍稍遷直
後除明威將軍雍州治中假鎮逺將軍防城州將累遷
諫議大夫冠軍將軍太祖為丞相加前將軍太中大夫
封長安縣男食邑三百户轉行臺左丞加撫軍將軍銀
青光禄大夫遷使持節都督南郢州諸軍事南郢州刺
史復入為行臺左丞瑱明察有幹局再居左轄時論榮
之從復𢎞農戰沙苑加衞大將軍左光禄大夫又從戰
河橋進爵為子增邑二百户大統八年齊神武侵汾絳
瑱從太祖禦之軍還令瑱以本官鎮蒲津闗帶中潬城
主尋除蒲州總管府長史頃之徵拜鴻臚卿以望族兼
領鄉兵加帥都督遷大都督通直散騎常侍行京兆郡
事進車騎大將軍儀同三司散騎常侍魏恭帝二年賜
姓宇文氏三年除𤓰州諸軍事𤓰州刺史州通西域蕃
夷徃來前後刺史多受賂遺胡㓂犯邊又莫能禦瑱雅
性清儉兼有武略蕃夷贈遺一無所受胡人畏威不敢
為㓂公私安靜夷夏懷之孝閔帝踐阼進爵平齊縣伯
增邑五百户秩滿還京吏民戀慕老幼追送留連十數
日方得出境世宗嘉之進授侍中驃騎大將軍開府儀
同三司武成三年卒時年六十一贈岐宜二州刺史諡
曰惠天和二年又追封為公增邑通前三千户仍詔其
子峻襲峻後位至車騎大將軍儀同三司峻弟師起家
中外府記室歴兵部小府下大夫建德末蒲州總管府
中郎行河東郡事
梁昕字元明安定烏氏人也世為闗中著姓其先因官
徙居京兆之盩厔焉祖重耳漳縣令父勸儒州主簿冠
軍將軍中散大夫贈涇州刺史昕少温恭見稱州里正
光五年秦隴搆亂蕭寶夤為大都督統兵出討以昕為
行臺參軍孝昌初拜盪宼將軍稍遷驤威將軍給事中
仍從寶夤征万俟醜奴相持二年前後數十戰以功封
征西將軍爾朱天光入闗復引為外兵參軍從天光征
討拜右將軍太中大夫太祖迎魏孝武軍次雍州昕以
三輔望族上謁太祖見昕容貎瓌偉深賞異之即授右
府長流參軍大統初加鎮南將軍金紫光禄大夫轉丞
相府户曹參軍從復𢎞農戰沙苑皆有功除車騎將軍
丞相府主簿出為洛安郡守徵拜大將軍行臺兵部郎
中加帥都督十二年除河南郡守鎮大塢尋又移鎮閻
韓式遏邊壘甚著誠信遷東荆州刺史昕撫以仁惠蠻
夷悦之流民歸附者相繼而至封安定縣子邑三百户
累遷大都督車騎大將軍散騎常侍儀同三司孝閔帝
踐阼進位驃騎大將軍開府儀同三司世宗初進爵胡
城縣伯邑五百户三年除九曲城主保定元年遷中州
刺史增邑八百户轉邵州刺史二年以母䘮去職尋起
復本任天和初徵拜工部中大夫出為陜西總管府長
史昕性温裕有幹能歴官内外咸著聲稱尋卒於位贈
大將軍諡曰貞
昕弟榮歴位匠師下大夫中外府中郎蕃部郡伯司倉
計部下大夫開府儀同三司朝那縣伯贈涇寧豳三州
刺史諡曰靜
皇甫璠字景瑜安定三水人也世為西州著姓後徙居
京兆焉父和本州治中大統末追贈散騎常侍儀同三
司涇州刺史璠少忠謹有幹略永安中辟州都督太祖
為牧補主簿以勤事被知每蒙襃賞大統四年引為丞
相府行參軍尋轉田曹參軍東閤祭酒加散騎侍郎稍
遷兼太常少卿都水使者歴蕃部兵部虞部民部吏部
等諸曹郎中六官建拜計部下大夫孝閔帝踐阼轉守
廟下大夫以選為東道大使撫巡州防尋加車騎大將
軍儀同三司封長樂縣子邑五百户出為玉壁總管府
長史保定中遷鴻州刺史入為小納言俄除隴右總管
府司馬轉陜州總管府長史徵拜蕃部中大夫進驃騎
大將軍開府儀同三司復出為隴右總管府長史璠性
平和小心奉法安分守志恒以清白自處當時號為善
人建德元年除民部中大夫三年授隨州刺史政存簡
惠百姓安之其年增邑幷前二千户六年卒於位贈交
渭二州刺史諡曰恭子諒少知名大象中位至吏部下
大夫
辛慶之字慶之隴西狄道人也世為隴右著姓父顯崇
馮翊郡守贈雍州刺史慶之少以文學徵詣洛陽對䇿
第一除祕書郎屬爾朱氏作亂魏孝莊帝令司空楊津
為北道行臺節度山東諸軍以討之津啓慶之為行臺
左丞典參謀議至鄴聞孝莊帝暴崩遂出兖冀間謀結
義徒以赴國難尋而節閔帝立乃還洛陽普泰二年遷
平北將軍太中大夫及賀㧞岳為行臺復啓慶之為行
臺吏部郎中開府掾尋除雍州别駕大統初加車騎將
軍俄遷衞大將軍左光祿大夫後太祖東討為行臺左
丞時初復河東以本官兼鹽池都將四年東魏攻正平
郡䧟之遂欲經略鹽池慶之守禦有備乃引軍退河橋
之役大軍不利河北守令棄城走慶之獨因鹽池抗拒
彊敵時論稱其仁勇六年行河東郡事九年入為丞相
府右長史兼給事黃門侍郎除度支尚書復行河東郡
事遷通直散騎常侍南荆州刺史加儀同三司慶之位
遇雖隆而率性儉素車馬衣服亦不尚華侈志量淹和
有儒者風度特為當時所重又以其經明行修令與盧
誕等敎授諸王魏廢帝二年拜祕書監尋卒於位子加
陵主寢上士慶之族子昂
昂字進君年數歲便有成人志行有善相人者謂其父
仲略曰公家雖世載冠冕然名德富貴莫有及此兒者
仲略亦重昂志氣深以為然年十八侯景辟為行臺郎
中加鎮逺將軍景後來附昂遂入朝除丞相府行參軍
大統十四年追論歸朝之勳封襄城縣男邑二百户轉
丞相府田曹參軍及尉遲迥伐蜀昂召募從軍蜀平以
功授輔國將軍魏都督迥仍表昂為龍州長史領龍安
郡事州帶山谷舊俗生梗昂威惠洽著吏民畏而愛之
成都一方之㑹風俗舛雜迥以昂逹於從政復表昂行
成都令昂到縣即與諸生祭文翁學堂因共歡宴謂諸
生曰子孝臣忠師嚴友信立身之要如斯而已若不事
斯語何以成名各宜自勉克成令譽昂言切理至諸生
等並深感悟歸而告其父老曰辛君敎誡如此不可違
之於是井邑肅然咸從其化遷梓潼郡守進位帥都督
加通直散騎常侍六官建入為司隸上士襲爵繁昌縣
公世宗初授天官府上士加大都督武成二年授小職
方下大夫治小兵部保定二年進車騎大將軍儀同三
司轉小吏部四年大軍東討昂與大將軍權景宣下豫
州以功賞布帛二百匹時益州殷阜軍國所資經塗艱
險每苦刼盗詔昂使於梁益軍民之務皆委決焉昂撫
導荒梗安置城鎮數年之中頗得寧靜天和初陸騰討
信州羣蠻歴時未克高祖詔昂便於通渠等諸州運糧
饋之時臨信楚合等諸州民庶亦多從逆昂諭以禍福
赴者如歸乃令老弱負糧壮夫拒戰咸願為用莫有怨
者使還屬巴州萬榮郡民反叛攻圍郡城遏絶山路昂
謂其同侶曰凶奴狂悖一至於此若待上聞或淹旬月
孤城無援必淪宼黨欲救近溺寧暇逺求越人茍利百
姓專之可也於是遂募開通二州得三千人倍道兼行
出其不意又令其衆皆作中國歌直趣賊壘賊既不以
為虞謂有大軍赴救於是望風瓦觧郡境獲寧朝廷嘉
其權以濟事詔梁州總管杞國公亮即於軍中賞昂奴
婢二十口繒綵四百匹亮又以昂威信布於宕渠遂表
為渠州刺史俄轉通州刺史昂推誠布信甚得夷獠歡
心秩滿還京首領皆隨昂詣闕朝覲以昂化洽夷華進
位驃騎大將軍開府儀同三司時晉公䕶執政昂稍被
䕶親待高祖以是頗銜之及䕶誅加之捶楚因此遂卒
昂族人仲景好學有雅量其高祖欽後趙吏部尚書雍
州刺史子孫因家焉父歡魏隴州刺史宋陽公仲景年
十八舉文學對䇿高第拜司空府主簿遷員外散騎侍
郎建德中位至内史下大夫開府儀同三司卒於官子
衡
王子直字孝正京兆杜陵人也世為郡右族父琳州主
簿東雍州長史子直性節儉有幹能魏正光中州辟主
簿起家奉朝請除太尉府水曹行參軍加明威將軍時
梁人圍壽春臨淮王元彧率軍赴援子直以本官參彧
軍事與梁人戰斬其軍主夏侯景超梁人乃退淮南民
庶因兵宼之後猶聚為盗彧令子直招撫之旬日之間
咸來復業自合肥以北安堵如舊永安初拜員外散騎
常侍鴻臚少卿普泰初進後軍將軍大中大夫賀㧞岳
入闗以子直為開府主簿遷行臺郎中魏孝武西遷封
山北縣男邑二百户大統初漢熾屠各阻兵於南山與
隴東屠各共為脣齒太祖令子直率涇州歩騎五千討
破之南山平太祖嘉之賜書勞問除尚書左外兵郎中
三年進車騎將軍兼中書舍人四年從太祖解洛陽圍
經河橋戰兼尚書左丞出為秦州總管府司馬時涼州
刺史宇文仲和據州逆命子直從隴右大都督獨孤信
討平之復入為大行臺郎中兼丞相府記室吐谷渾宼
西平以子直兼尚書兵部郎中出隴右經略之大破渾
衆於長寧川渾賊遁走十五年進車騎將軍左光禄大
夫除太子中庶子領齊王友尋行馮翊郡事十六年魏
齊王廓出牧秦隴復以子直為秦州别駕仍領王友隨
陸初平授安州長史領别駕加帥都督轉幷州長史魏
廢帝元年拜使持節大都督行𤓰州事子直性清靜務
以德政化民西土悦附魏恭帝初徵拜黃門侍郎卒於
位子宣禮柱國府參軍事
杜杲字子暉京兆杜陵人也祖建魏輔國將軍贈豫州
刺史父皎儀同三司武都郡守杲學渉經史有當世幹
略其族父瓚清貞有識鑒深器重之常曰吾家千里駒
也瓚時仕魏為黃門侍郎兼度支尚書衞大將軍西道
行臺尚孝武妹新豐公主因薦之於朝廷永熙二年起
家奉朝請累遷輔國將軍成州長史漢陽郡守世宗初
轉脩城郡守屬鳳州人仇周貢等搆亂攻逼修城杲信
洽於民部内遂無叛者尋而開府趙昶諸軍進討杲率
郡兵與昶合勢遂破平之入為司㑹上士初陳文帝弟
安成王頊為質於梁及江陵平頊隨例遷長安陳人請
之太祖許而未遣至是帝欲歸之命杲使焉陳文帝大
悦即遣使報聘幷賂黔中數州之地仍請畫野分疆永
敦隣好以杲奉使稱㫖進授都督治小御伯更徃分界
焉陳人於是以魯山歸我帝乃拜頊柱國大將軍詔杲
送之還國陳文帝謂杲曰家弟今蒙禮遣實是周朝之
惠然不還彼魯山亦恐未能及此杲答曰安成之在闗
中乃咸陽一布衣耳然是陳之介弟其價豈止一城本
朝親睦九族恕己及物上遵太祖遺旨下思繼好之義
所以發德音者蓋為此也若知止侔魯山固當不貪一
鎮況魯山梁之舊地梁即本朝蕃臣若以始末言之魯
山自合歸國云以尋常之土易已骨肉之親使臣猶謂
不可何以聞諸朝廷陳文帝慚恧久之乃曰前言戯之
耳自是接遇有加常禮及杲還命引升殿親降御座執
手以别朝廷嘉之授大都督小載師下大夫治小納言
復聘於陳中山公訓為蒲州總管以杲為府司馬州治
中兼知州府事加使持節車騎大將軍儀同三司及華
皎來附詔令衞公直督元定等援之與陳人交戰我師
不利元定等竝没自是連兵不息東南騷動高祖患之
乃授杲御正中大夫後四年遷温州刺史賜爵義興縣
伯大象元年徵拜御正中大夫復使於陳二年除申州
刺史加開府儀同大將軍進爵為侯邑一千三百户除
同州司㑹隋開皇元年以杲為同州總管進爵為公俄
遷工部尚書二年除西南道行臺兵部尚書尋以疾卒
子運大象末宣納上士杲兄長暉位至儀同三司
史臣曰韋辛皇甫之徒並闗右之舊族也或紆組登朝
𫉬當官之譽或張旃出境有專對之才既茂國猷克隆
家業美矣夫
　
　
　
　
　
　
　周書卷三十九
　周書卷三十九考證
辛慶之傳辛慶之字慶之○北史云字餘慶
　
　
　
　
　
　
　
　
　
　
　
　
　
　周書卷三十九考證
欽定四庫全書
　周書卷四十
　　唐　令　狐　德　棻　等　撰
　列傳第三十二
　　尉遲運
　　王軌
　　宇文神舉
　　宇文孝伯
　　顏之儀(樂運/)
尉遲運大司空吳國公綱之子也少彊濟志在立功魏
大統十六年以父勲封安喜縣侯邑一千户孝閔帝踐
阼授使持節車騎大將軍儀同三司俄而帝廢朝議欲
尊立世宗乃令運奉迎於岐州以預定䇿勲進爵周城
縣公增邑五百户保定元年進驃騎大將軍開府儀同
三司三年從楊忠攻齊之幷州以功别封第二子端保
城縣侯邑一千户四年出為隴州刺史地帶汧渭民俗
難治運垂情撫納甚得時譽天和五年入為小右武伯
六年遷左武伯中大夫尋加軍司馬武伯如故運既職
兼文武甚見委任齊將斛律明月宼汾北運從齊公憲
禦之攻拔其伏龍城進爵廣業郡公增邑八百户建德
元年授右侍伯轉右司衞時宣帝在東宫親狎謟佞數
有罪失高祖於朝臣内選忠諒鯁正者以匡弼之於是
以運為右宮正二年帝幸雲陽宮又令運以本官兼司
武與長孫覽輔皇太子居守俄而衞刺王直作亂率其
黨襲肅章門覽懼走行在所運時偶在門中直兵奄至
不暇命左右乃手自闔門直黨與運爭門斫傷運手指
僅而得閉直既不得入乃縱火燒門運懼火盡直黨得
進乃取宫中材木及牀等以益火更以膏油灌之火勢
轉熾乆之直不得進乃退運率留守兵因其退以擊之
直大敗而走是日微運宮中已不守矣高祖嘉之授大
將軍賜以直田宅妓樂金帛車馬及什物等不可勝數
四年出為同州蒲津潼闗等六防諸軍事同州刺史高
祖將伐齊召運參議東夏底定頗有力焉五年拜柱國
進爵盧國公邑五千户宣政元年轉司武上大夫總宿
衞軍事高祖崩於雲陽宮祕未發䘮運總侍衞兵還京
師宣帝即位授上柱國運之為宮正也數進諫於帝帝
不能納反疎忌之時運又與王䡄宇文孝伯等皆為高
祖所親待軌屢言帝失於高祖帝謂運預其事愈更銜
之及軌被誅運懼及於禍問計於宇文孝伯語在孝伯
傳尋而得出為秦州總管秦渭等六州諸軍事秦州刺
史然運至州猶懼不免大象元年二月遂以憂薨於州
時年四十一贈大後丞秦渭河鄯成洮文等七州諸軍
事秦州刺史諡曰忠子靖嗣大象末儀同大將軍
王軌太原祁人也小名沙門漢司徒允之後世為州郡
冠族累葉仕魏賜姓烏丸氏父光少雄武有將相才略
每從征討頻有戰功太祖知其勇决遇之甚厚位至驃
騎大將軍開府儀同三司平原縣公䡄性質直慷慨有
逺量臨事彊正人不敢干起家事輔城公及高祖即位
授前侍下士俄轉左侍上士頗被識顧累遷内史上士
内史下大夫加授儀同三司自此親遇彌重遂處腹心
之任時晉公護專政高祖密欲圖之以䡄沉毅有識度
堪屬以大事遂問以可否䡄贊成之建德初轉内史中
大夫加授開府儀同三司又拜上開府儀同大將軍封
上黃縣公邑一千户軍國之政皆參預焉五年高祖總
戎東伐六軍圍晉州刺史崔景嵩守城北面夜中密遣
送款詔令䡄率衆應之未明士皆登城鼔噪齊人駭懼
因即退走遂克晉州擒其城主特進海昌王尉相貴俘
甲士八千人於是遂從平幷鄴以功進位上大將軍進
爵郯國公邑三千户及陳將吳明徹入宼呂梁徐州總
管梁士彦頻與戰不利乃退保州城不敢復出明徹遂
堰清水以灌之列船艦於城下以圖攻取詔以䡄為行
軍總管率諸軍赴救䡄濳於清水入淮口多𥪡大木以
鐵鏁貫車輪橫截水流以斷其船路方欲密決其堰以
斃之明徹知之懼乃破堰遽退冀乗決水之勢以得入
淮比至清口川流已闊水勢亦衰船艦竝礙於車輪不
復得過䡄因率兵圍而蹙之唯有騎將蕭摩訶以二千
騎先走得免明徹及將士三萬餘人幷器械輜重竝就
俘獲陳之銳卒於是殲焉高祖嘉之進位柱國仍拜徐
州總管七州十五鎮諸軍事䡄性嚴重多謀略兼有吕
梁之㨗威振敵境陳人甚憚之宣帝之征吐谷渾也高
祖令䡄與宇文孝伯竝從軍中進取皆委䡄等帝仰成
而已時宮尹鄭譯王端等竝得幸帝帝在軍中頗有失
德譯等皆預焉軍還䡄等言之於高祖高祖大怒乃撻
帝除譯等名仍加捶楚帝因此大銜之䡄又嘗與小内
史賀若弼言及此事且言皇太子必不克負荷弼深以
為然勸䡄陳之䡄後因侍坐乃謂高祖曰皇太子仁孝
無聞復多涼德恐不了陛下家事愚臣短暗不足以論
是非陛下恒以賀若弼有文武奇才識度宏逺而弼比
每對臣深以此事為慮高祖召弼問之弼乃詭對曰皇
太子飬德春宮未聞有過未審陛下何從得聞此言既
退䡄誚弼曰平生言論無所不道今者對揚何得乃爾
翻覆弼曰此公之過也皇太子國之儲副豈易攸言事
有蹉跌便至滅門之禍本謂公密陳臧否何得遂至昌
言䡄黙然久之乃曰吾專心國家遂不存私計向者對
衆良寔非宜後䡄因内宴上夀又捋高祖鬚曰可愛好
老公但恨後嗣弱耳高祖深以為然但漢王次長又不
才此外諸子竝幼故不能用其說及宣帝即位追鄭譯
等復為近侍䡄自知必及於禍謂所親曰吾昔在先朝
寔申社稷至計今日之事斷可知矣此州控帶淮南隣
接彊冦欲為身計易同反掌但忠義之節不可虧違況
荷先帝厚恩每思以死自効豈以獲罪於嗣主便欲背
德於先朝止可於此待死義不為他計冀千載之後知
吾此心大象元年帝令内史杜䖍信就徐州殺䡄御正
中大夫顔之儀切諌帝不納遂誅之䡄立朝忠恕兼有
大功忽以無罪被戮天下知與不知無不傷惜
宇文神舉太祖之族子也高祖晉陵曾祖求男仕魏位
竝顯逹祖金殿魏鎮逺將軍兖州刺史安吉縣侯父顯
和少而襲爵性矜嚴頗渉經史膂力絶人彎弓數百斤
能左右馳射魏孝武之在藩也顯和早蒙眷遇時屬多
難嘗問計於顯和顯和具陳宜杜門晦迹相時而動孝
武深納焉及即位擢授冠軍將軍閤内都督封城陽縣
公邑五百户孝武以顯和藩邸之舊遇之甚厚時顯和
所居宅隘陋乃撤殿省賜為寢室其見重如此及齊神
武專政帝每不自安謂顯和曰天下洶洶將若之何對
曰當今之計莫若擇善而從之因誦詩云彼美人兮西
方之人兮帝曰是吾心也遂定入闗之䇿帝以顯和母
老家累又多令預為計對曰今日之事忠孝不可竝立
然臣不密則失身安敢預為私計帝愴然改容曰卿即
我之王陵也遷朱衣直閤閤内大都督改封長廣縣公
邑一千五百户從帝入闗至溱水太祖素聞其善射而
未之見也俄而水傍有一小鳥顯和射而中之太祖笑
曰我知卿工矣其後引為帳内大都督俄出為持節衞
將軍東夏州刺史以疾去職深為吏民所懷尋進位車
騎大將軍儀同三司加散騎常侍魏恭帝元年卒時年
五十七太祖親臨之哀動左右建德二年追贈使持節
驃騎大將軍開府儀同三司延丹綏三州諸軍事延州
刺史神舉早歲而孤有夙成之量族兄安化公深器異
之及長神情倜儻志略英贍眉目疎朗儀貌魁梧有識
欽之莫不許以逺大世宗初起家中侍上士世宗留意
翰林而神舉雅好篇什帝每有遊幸神舉恒得侍從保
定元年襲爵長廣縣公邑二千三百户尋授帥都督遷
大都督使持節車騎大將軍儀同三司拜右大夫四年
進驃騎大將軍開府儀同三司治小宮伯天和元年遷
右宮伯中大夫進爵清河郡公增邑一千户高祖將誅
晉公護也神舉得預其謀建德元年遷京兆尹三年出
為熊州刺史神舉威名素重齊人甚憚之五年攻㧞齊
陸渾等五城及高祖東伐詔神舉從軍幷州平即授幷
州刺史加上開府儀同大將軍州既齊氏别都控帶要
重平定甫爾民俗澆訛豪右之家多為姦猾神舉勵精
為治示以威恩旬月之間逺邇悅服尋加上大將軍改
封武德郡公增邑二千户俄進柱國大將軍改封東平
郡公增邑通前六千九百户所部東夀陽縣土人相聚
為盗率其黨五千人來襲州城神舉以州兵討平之宣
政元年轉司武上大夫高祖親戎北伐令神舉與原國
公如願等率兵五道俱入高祖至雲陽疾甚乃班師幽
州人盧昌期祖英伯等聚衆據范陽反詔神舉率兵擒
之齊黃門侍郎盧思道亦在反中賊平見獲解衣將伏
法神舉素欽其才名乃釋而禮之即令草露布其待士
禮賢如此屬稽胡反叛入宼西河神舉又率衆與越王
盛討平時突厥與稽胡連和遣騎赴救神舉以奇兵擊
之突厥敗走稽胡於是款服即授幷潞肆石等四州十
二鎮諸軍幷州總管初神舉見待於高祖遂處腹心之
任王䡄宇文孝伯等屢言皇太子之短神舉亦頗與焉
及宣帝即位荒淫無度神舉懼及於禍懐不自安初定
范陽之後威聲甚振帝亦忌其名望兼以宿憾遂使人
齎鴆酒賜之薨於馬邑時年四十八神舉偉風儀善辭
令愽渉經史性愛篇章尤工騎射臨戎對㓂勇而有謀
莅職當官每著聲績兼好施愛士以雄豪自居故得任
兼文武聲彰中外百僚無不仰其風則先軰舊齒至于
今而稱之子同嗣位至儀同大將軍神舉弟神慶少有
壮志武藝絶倫大象末位至柱國汝南郡公
宇文孝伯字胡三吏部安化公深之子也其生與高祖
同日太祖甚愛之飬於第内及長又與高祖同學武成
元年拜宗師上士時年十六孝伯性沉正謇諤好直言
高祖即位欲引置左右時政在冢臣不得專制乃託言
少與孝伯同業受經思相啓發由是晉公護弗之猜也
得入為右侍上士恒侍讀書天和元年遷小宗師領右
侍儀同及遭父憂詔令於服中襲爵高祖嘗從容謂之
曰公之於我猶漢高之與盧綰也乃賜以十三環金帶
自是恒侍左右出入卧内朝之機務皆得預焉孝伯亦
竭心盡力無所㢠廻避至於時政得失及外間細事皆以
奏間高祖深委信之當時莫與為比及高祖將誅晉公
護密與衛王直圖之唯孝伯及王䡄宇文神舉等頗得
參預護誅授開府儀同三司歴司㑹中大夫左右小宮
伯東宮左宮正建德之後皇太子稍長既無令德唯昵
近小人孝伯白高祖曰皇太子四海所屬而德聲未聞
臣忝宮官實當其責且春秋尚少志業未成請妙選正
人為其師友調護聖質猶望日就月將如或不然悔無
及矣帝歛容曰卿世載鯁直竭誠所事觀卿此言有家
風矣孝伯拜謝曰非言之難受之難也深願陛下思之
帝曰正人豈復過君於是以尉遲運為右宮正孝伯仍
為左宮正尋拜宗師中大夫及吐谷渾入宼詔皇太子
征之軍中之事多決於孝伯俄授京兆尹入為左宮伯
轉右宮伯嘗因侍坐帝問之曰我兒比來漸長進不答
曰皇太子比懼天威更無罪失及王䡄因内宴捋帝鬚
言太子之不善帝罷酒責孝伯曰公常語我云太子無
過今䡄有此言公為誑矣孝伯再拜曰臣聞父子之際
人所難言臣知陛下不能割情忍愛遂爾結舌帝知其
意黙然久之乃曰朕已委公矣公其勉之五年大軍東
討拜内史下大夫令掌留臺事軍還帝曰居守之重無
忝戰功於是加授大將軍進爵廣陵郡公邑三千户幷
賜金帛及女妓等六年復為宗師每車駕巡幸常令居
守其後高祖北討至雲陽宮遂寢疾驛召孝伯赴行在
所帝執其手曰吾自量必無濟理以後事付君是夜授
司衞上大夫總宿衞兵馬事又令馳驛入京鎮守以備
非常宣帝即位授小冢宰帝忌齊王憲意欲除之謂孝
伯曰公能為朕圖齊王當以其官位相授孝伯叩頭曰
先帝遺詔不許濫誅骨肉齊王陛下之叔父戚近功高
社稷重臣棟梁所寄陛下若妄加刑戮微臣又順旨曲
從則臣為不忠之臣陛下為不孝之子也帝不懌因漸
疎之乃與于智王端鄭譯等密圖其事後令智告憲謀
逆遣孝伯召憲入遂誅之帝之西征也在軍有過行鄭
譯時亦預焉軍還孝伯及王䡄盡以白高祖怒撻帝數
十仍除譯名至是譯又被帝親昵帝既追憾被杖乃問
譯曰我脚上杖痕誰所為也譯答曰事由宇文孝伯及
王䡄譯又因說王䡄捋鬚事帝乃誅䡄尉遲運懼私謂
孝伯曰吾徒必不免禍為之奈何孝伯對曰今堂上有
老母地下有武帝為臣為子知欲何之且委質事人本
狥名義諫而不入將焉逃死足下若為身計宜且逺之
於是各行其志運尋出為秦州總管然帝荒淫日甚誅
戮無度朝章弛紊無復綱紀孝伯又頻切諫皆不見從
由是益疎斥之後稽胡反令孝伯為行軍總管從越王
盛討平之及軍還帝將殺之乃託以齊王之事誚之曰
公知齊王謀反何以不言孝伯對曰臣知齊王忠於社
稷為羣小媒孽加之以罪臣以言必不用所以不言且
先帝付囑微臣唯令輔導陛下今諫而不從寔負顧託
以此為罪是所甘心帝大慙俛首不語乃命將出賜死
于家時年三十六及隋文帝踐極以孝伯及王䡄忠而
獲罪竝令收葬復其官爵又嘗謂高熲曰宇文孝伯寔
有周之良臣若使此人在朝我軰無措手處也子歆嗣
顔之儀字子升琅邪臨沂人也晉侍中含九世孫祖見
逺齊御史治書正色立朝有當官之稱及梁武帝執政
遂以疾辭尋而齊和帝暴崩見逺慟哭而絶梁武帝深
恨之謂朝臣曰我自應天從人何預天下人事而顔見
逺乃至於此當時嘉其忠烈咸稱歎之父恊以見逺蹈
義忤時遂不仕進梁元帝為湘東王引恊為其府記室
參軍恊不得已乃應命梁元帝後著懷舊志及詩竝稱
贊其美之儀幼穎悟三歲能讀孝經及長愽渉羣書好
為詞賦嘗獻神州頌辭致雅贍梁元帝手勑報曰枚乘
二葉俱得遊梁應貞兩世竝稱文學我求才子鯁慰良
深江陵平之儀隨例遷長安世宗以為麟趾學士稍遷
司書上士高祖初建儲宮盛選師傅以之儀為侍讀太
子後征吐谷渾在軍有過行鄭譯等竝以不能匡弼坐
譴唯之儀以累諫獲賞即拜小宮尹封平陽縣男邑二
百户宣帝即位遷上儀同大將軍御正中大夫進爵為
公增邑一千户帝後刑政乖僻昏縱日甚之儀犯顔驟
諌雖不見納终亦不止深為帝所忌然以恩舊每優容
之及帝殺王䡄之儀固諫帝怒欲幷致之於法後以其
諒直無私乃舍之宣帝崩劉昉鄭譯等矯遺詔以隋文
帝為丞相輔少主之儀知非帝旨拒而弗從昉等草詔
署記逼之儀連署之儀厲聲謂昉等曰主上升遐嗣子
沖幼阿衡之任宜在宗英方今賢戚之内趙王最長以
親以德合膺重寄公等備受朝恩當思盡忠報國奈何
一旦欲以神器假人之儀有死而已不能誣罔先帝於
是昉等知不可屈乃代之儀署而行之隋文帝後索符
璽之儀又正色曰此天子之物自有主者宰相何故索
之於是隋文帝大怒命引出將戮之然以其民之望也
乃止出為西疆郡守隋文帝踐極詔徵還京師進爵新
野郡公開皇五年拜集州刺史在州清靜夷夏悅之明
年代還遂優遊不仕十年正月之儀隨例入朝隋文帝
望而識之命引至御坐謂之曰見危授命臨大節而不
可奪古人所難何以加卿乃賜錢十萬米一百石十一
年冬卒年六十九有文集十卷行於世時京兆郡丞樂
運亦以直言數諫於帝
運字承業南陽淯陽人晉尚書令廣之八世孫祖文素
齊南郡守父均梁義陽郡守運少好學渉獵經史而不
持章句年十五而江陵滅運隨例遷長安其親屬等多
被籍而運積年為人慵保皆贖免之又事母及寡嫂甚
謹由是以孝義聞梁故都官郎琅邪王澄美之為次其
行事為孝義傳性方直未嘗求媚於人天和初起家夏
州總管府倉曹參軍轉柱國府記室參軍尋而臨淄公
唐瑾薦為露門學士前後犯顔屢諫高祖多被納用建
德二年除萬年縣丞抑挫豪右號稱彊直高祖嘉之特
許通籍事有不便於時者令巨細奏聞高祖嘗幸同州
召運赴行在所既至高祖謂運曰卿來日見太子不運
曰臣來日奉辭高祖曰卿言太子何如人運曰中人也
時齊王憲以下竝在帝側高祖顧謂憲等曰百官佞我
皆云太子聰明睿知唯運獨云中人方驗運之忠直耳
於是因問運中人之状運對曰班固以齊桓公為中人
管仲相之則霸竪貂輔之則亂謂可與為善亦可與為
惡也高祖曰我知之矣遂妙選宮官以匡弼之仍超拜
運京兆郡丞太子聞之意甚不悅及高祖崩宣帝嗣位
葬訖詔天下公除帝及六宮便議即吉運上疏曰三年
之䘮自天子逹于庶人先王制禮安可誣之禮天子七
月而葬以俟天下畢至今葬期既促事訖便除文軌之
内奔赴未盡隣境逺聞使猶未至若以䘮服受弔不可
既吉更凶如以𤣥冠對使未知此出何禮進退無據愚
臣竊所未安書奏帝不納自是德政不修數行赦宥運
又上疏曰臣謹案周官曰國君之過市刑人赦此謂市
者交利之所君子無故不遊觀焉若遊觀則施惠以悅
之也尚書曰𤯝災肆赦此謂過誤為害罪雖大當緩赦
之呂刑云五刑之疑有赦此謂赦疑從罰罰疑從免論
語曰赦小過舉賢才謹尋經典未有罪無輕重溥天大
赦之文逮茲末葉不師古始無益於治未可則之故管
仲曰有赦者奔馬之委轡不赦者痤疽之礪石又曰惠
者民之仇讐法者民之父母吳漢遺言猶云唯願無赦
王符著論亦云赦者非明世之所宜豈可數施非常之
惠以肆姦宄之惡乎帝亦不納而昏暴滋甚運乃輿櫬
詣朝堂陳帝八失一曰内史御正職在弼諧皆須參議
共治天下大尊比來小大之事多獨斷之堯舜至聖尚
資輔弼比大尊未為聖主而可專恣已心凡諸刑罰爵
賞爰及軍國大事請參諸宰輔與衆共之二曰内作色
荒古人重誡大尊初臨四海德惠未洽先搜天下美女
用實後宮又詔儀同以上女不許輙嫁貴賤同怨聲溢
朝野請姬媵非幸御者放還本族欲嫁之女勿更禁之
三曰天子未明求衣日旰忘食猶恐萬機不理天下擁
滯大尊比來一入後宮數日不出所須聞奏多附内豎
傳言失實是非可懼事由宦者亡國之徵請准高祖居
外聽政四曰變故易常乃為政之大忌嚴刑酷罰非致
治之𢎞規若罰無定刑則天下皆懼政無常法則民無
適從豈有削嚴刑之詔未及半祀便即追改更嚴前制
政令不定乃至於是今宿衛之官有一人夜不直者罪
至削除因而逃亡者遂便籍沒此則大逆之罪與十杖
同科雖為法愈嚴恐人情愈散一人心散尚或可止若
天下皆散將如之何秦網密而國亡漢章踈而祚永請
遵輕典竝依大律則億兆之民手足有所措矣五曰高
祖斵雕為朴本欲傳之萬世大尊朝夕趣庭親承聖旨
豈有崩未逾年而遽窮奢麗成父之志義豈然乎請興
造之制務從卑儉雕文刻鏤一切勿營六曰都下之民
徭賦稍重必是軍國之要不敢憚勞豈容朝夕徵求唯
供魚龍爛漫士民從役祗為俳優角觝紛紛不已財力
俱竭業業相顧無復聊生凡此無益之事請竝停罷七
曰近見有詔上書字誤者即治其罪假有忠讜之人欲
陳時事尺有所短文字非工不密失身義無假手脫有
舛謬便陷嚴科嬰徑尺之鱗其事非易下不諱之詔猶
懼未來更加刑戮能無鉗口大尊縱不能採誹謗之言
無宜杜獻書之路請停此詔則天下幸甚八曰昔桑榖
生朝殷王因之獲福今𤣥象垂誡此亦興周之祥大尊
雖減膳撤懸未盡銷譴之理誠願諮諏善道修布德政
解兆民之愠引萬方之罪則天變可除鼎業方固大尊
若不革茲八事臣見周廟不血食矣帝大怒將戮之内
史元巖紿帝曰樂運知書奏必死所以不顧身命者欲
取後世之名陛下若殺之乃成其名也帝然之因而獲
免翌日帝頗感悟召運謂之曰朕昨夜思卿所奏寔是
忠臣先皇明聖卿數有規諫朕既昏暗卿復能如此乃
賜御食以賞之朝之公卿初見帝盛怒莫不為運寒心
後見獲宥皆相賀以為幸免虎口内史鄭譯嘗以私事
請托運而弗之許因此銜之及隋文帝為丞相譯為長
史遂左遷運為廣州滍陽令開皇五年轉毛州高唐令
頻歴二縣竝有聲績運常願處一諫官從容諷議而性
訐直為人所排抵遂不被任用乃發憤録夏殷以來諫
諍事集而部之凡六百三十九條合四十一卷名曰諫
苑奏上之隋文帝覽而嘉焉
史臣曰士有不因學藝而重不待爵禄而貴者何亦云
忠孝而已若乃竭力以奉其親者人子之行也致身以
事其君者人臣之節也斯固彌綸三極囊括百代當宣
帝之在東朝凶德方兆王䡄宇文孝伯神舉志惟無隱
盡言於父子之間淫刑既逞相繼夷滅隋文之將登庸
人懷去就顔之儀風烈懍然正辭以明節崎嶇雷電之
下僅而獲濟斯數子者豈非社稷之臣歟或人以為不
忠則天下莫之信也自古以外戚而居重任多藉一時
之恩至若尉遲運者可謂位以才升爵由功進美矣哉
　
　
　
　周書卷四十
　周書卷四十考證
史臣論孝伯神舉○(臣文淳/)按當云神舉孝伯蓋神舉
　於孝伯為族父傳又在孝伯前敘次當爾
　
　
　
　
　
　
　
　
　
　
　
　
　周書卷四十考證
欽定四庫全書
　周書卷四十一
　　唐　令　狐　德　棻　等　撰
　列傳第三十三
　　王襃
　　庾信
王襃字子淵琅邪臨沂人也曾祖儉齊侍中太尉南昌
文憲公祖騫梁侍中金紫光禄大夫南昌安侯父規梁
侍中左民尚書南昌章侯竝有重名於江左襃識量淵
通志懷沉靜美風儀善談笑博覽史傳尤工屬文梁國
子祭酒蕭子雲襃之姑夫也特善草隸襃少以姻戚去
來其家遂相模範俄而名亞子雲竝見重於世梁武帝
喜其才藝遂以弟鄱陽王恢之女妻之起家祕書郎轉
太子舎人襲爵南昌縣侯稍遷祕書丞宣成王大器簡
文帝之冢嫡即襃之姑子也于時盛選僚佐乃以襃為
文學尋遷安成郡守及侯景渡江建業擾亂襃輯寧所
部見稱於時梁元帝承制轉智武將軍南平内史及嗣
位於江陵欲待襃以不次之位襃時猶在郡敕王僧辯
以禮發遣襃乃將家西上元帝與襃有舊相得甚歡拜
侍中累遷吏部尚書左僕射襃既世胄名家文學優贍
當時咸相推挹故旬月之間位升端右寵遇日隆而襃
愈自謙虛不以位地矜人時論稱之初元帝平侯景及
擒武陵王紀之後以建業彫殘方須修復江陵殷盛便
欲安之又其故府臣僚皆楚人也竝願即都荆郢嘗召
羣臣議之領軍將軍胡僧祐吏部尚書宗懍太府卿黃
羅漢御史中丞劉㲄等曰建業雖是舊都王氣已盡且
與北㓂隣接止隔一江若有不虞悔無及矣臣等又嘗
聞之荆南之地有天子氣今陛下龍飛纘業其應斯乎
天時人事徵祥如此臣等所見遷徙非宜元帝深以為
然時襃及尚書周𢎞正咸侍座乃顧謂襃等曰卿意以
為何如襃性謹慎知元帝多猜忌弗敢公言其非當時
唯唯而已後因清閒密諫言辭甚切元帝頗納之然其
意好荆楚已從僧祐等䇿明日乃於衆中謂襃曰卿昨
日勸還建業不為無理襃以宣室之言豈宜顯之於衆
知其計之不用也於是止不復言及大軍征江陵元帝
授襃都督城西諸軍事襃本以文雅見知一旦委以總
戎深自勉勵盡忠勤之節被圍之後上下猜懼元帝唯
於襃深相委信朱買臣率衆出宣陽之西門與王師戰
買臣大敗襃督進不能禁乃貶為䕶軍將軍王師攻其
外柵城陷襃從元帝入子城猶欲固守俄而元帝出降
襃遂與衆俱出見柱國于謹謹甚禮之襃曾作燕歌行
妙盡闗塞寒苦之状元帝及諸文士竝和之而競為淒
切之詞至此方驗焉襃與王克劉㲄宗懍殷不害等數
十人俱至長安太祖喜曰昔平吳之利二陸而已今定
楚之功羣賢畢至可謂過之矣又謂襃及王克曰吾即
王氏甥也卿等竝吾之舅氏當以親戚為情勿以去鄉
介意於是授襃及克殷不害等車騎大將軍儀同三司
常從容上席資餼甚厚襃等亦竝荷恩眄忘其羈旅焉
孝閔帝踐阼封石泉縣子邑三百户世宗即位篤好文
學時襃與庾信才名最高特加親待帝每遊宴命襃等
賦詩談論常在左右尋加開府儀同三司保定中除内
史中大夫高祖作象經令襃注之引據該洽甚見稱賞
襃有器局雅識治體既累世在江東為宰輔高祖亦以
此重之建德以後頗參朝議凡大詔冊皆令襃具草東
宮既建授太子少保遷小司空仍掌綸誥乗輿行幸襃
常侍從初襃與梁處士汝南周𢎞讓相善及𢎞讓兄𢎞
正自陳來聘高祖許襃等通親知音問襃贈𢎞讓詩幷
致書曰嗣宗窮途楊朱歧路征蓬長逝流水不歸舒慘
殊方炎凉異節木皮春厚桂樹冬榮想攝衛惟宜動靜
多豫賢兄入闗敬承款曲猶依杜陵之水尚保池陽之
田鏟迹幽蹊銷聲穹谷何期愉樂幸甚幸甚弟昔因多
疾亟覽九仙之方晚渉世途常懷五嶽之舉同夫闗令
物色異人譬彼客卿服膺高士上經說道屢聽𤣥牝之
談中藥飬神每稟丹沙之說頃年事遒盡容髪衰謝芸
其黃矣零落無時還念生涯繁憂總集視隂愒日猶趙
孟之徂年負杖行吟同劉琨之積慘河陽北臨空思鞏
縣霸陵南望還見長安所冀書生之魂來依舊壤射聲
之鬼無恨他鄉白雲在天長離别矣會見之期邈無日
矣援筆攬紙龍鍾横集𢎞讓復書曰甚矣悲哉此之為
别也雲飛泥沉金鑠蘭滅玉音不嗣瑤華莫因家兄至
自鎬京致書於穹谷故人之跡有如對面開題申紙流
臉沾膝江南燠熱橘柚冬青渭北沍寒楊榆晚葉土風
氣候各集所安餐衞適時寢興多福甚善甚善與弟分
袂西陜言反東區雖保周陵還依蔣徑三姜離析二仲
不歸麋鹿為曹更多悲緒丹經在握貧病莫諧芝术可
求恒為採掇昔吾壮日及弟富年俱値邕熙竝歡衡泌
南風雅操清商妙曲絃琴促坐無乏名晨玉瀝金華冀
獲難老不虞一旦翻覆波欄吾已愒隂弟非茂齒禽尚
之契各在天涯永念生平難為胷臆且當視隂數箭排
愁破涕人生樂耳憂戚何為豈能遽悲次房遊魂不反
逺(缺二/字)產骸柩無託但願愛玉體珍金箱保期頤享黃
髮猶冀蒼膺頳鯉時傳尺素清風朗月俱寄相思子淵
子淵長為别矣握管操觚聲淚俱咽尋出為宣州刺史
卒於位時年六十四子鼒嗣
庾信字子山南陽新野人也祖易齊徵士父肩吾梁散
騎常侍中書令信幼而俊邁聰敏絶倫愽覽羣書尤善
春秋左氏傳身長八尺腰帶十圍容止頽然有過人者
起家湘東國常侍轉安南府參軍時肩吾為梁太子中
庶子掌管記東海徐摛為左衞率摛子陵及信竝為抄
撰學士父子在東宫出入禁闥恩禮莫與比隆既有盛
才文竝綺豔故世號為徐庾體焉當時後進競相模範
每有一文京都莫不傳誦累遷尚書度支郎中通直正
員郎出為郢州别駕尋兼通直散騎常侍聘于東魏文
章辭令盛為鄴下所稱還為東宮學士領建康令侯景
作亂梁簡文帝命信率宮中文武千餘人營於朱雀航
及景至信以衆先退臺城陷後信奔於江陵梁元帝承
制除御史中丞及即位轉右衞將軍封武康縣侯加散
騎常侍來聘于我屬大軍南討遂留長安江陵平拜使
持節撫軍將軍右金紫光禄大夫大都督尋進車騎大
將軍儀同三司孝閔帝踐阼封臨清縣子邑五百户除
司水下大夫出為𢎞農郡守遷驃騎大將軍開府儀同
三司司憲中大夫進爵義城縣侯俄拜洛州刺史信多
識舊章為政簡靜吏民安之時陳氏與朝廷通好南北
流寓之士各許還其舊國陳氏乃請王襃及信等十數
人高祖唯放王克殷不害等信及襃竝留而不遣尋徵
為司宗中大夫世宗高祖竝雅好文學信特蒙恩禮至
於趙滕諸王周旋款至有若布衣之交羣公碑誌多相
請託唯王襃頗與信相埓自餘文人莫有逮者信雖位
望通顯常有鄉關之思乃作哀江南賦以致其意云其
辭曰粤以戊辰之年建亥之月大盗移國金陵瓦解余
乃竄身荒谷公私塗炭華陽奔命有去無歸中興道消
窮於甲戌三日哭於都亭三年囚於别館天道周星物
極不反傅夑之但悲身世無所求生袁安之每念王室
自然流涕昔桓君山之志事杜元凱之生平竝有著書
咸能自序潘岳之文彩始述家風陸機之詞賦多陳世
德信年始二毛即逄喪亂藐是流離至于暮齒燕謌逺
别悲不自勝楚老相逢泣將何及畏南山之雨忽踐秦
庭讓東海之濵遂飡周粟下亭漂泊臯橋羈旅楚歌非
取樂之方魯酒無忘憂之用追為此賦聊以記言不無
危苦之辭唯以悲哀為主日暮途逺人間何世將軍一
去大樹飄零壮士不還寒風蕭瑟荆璧睨柱受連城而
見欺載書橫階捧珠盤而不定鍾儀君子入就南冠之
囚季孫行人留守西河之館申包胥之頓地碎之以首
蔡威公之淚盡加之以血釣臺移柳非玉闗之可望華
亭唳鶴豈河橋之可聞孫䇿以天下為三分衆裁一旅
項羽用江東之子弟人唯八千遂乃分裂山河宰割天
下豈有百萬義師一朝卷甲芟夷斬伐如草木焉江淮
無涯岸之阻亭壁無藩籬之固頭㑹箕歛者合從締交
鉏耰棘矜者因利乗便將非江表王氣應終三百年乎
是知幷吞六合不免軹道之災混一車書無救平陽之
禍嗚呼山嶽崩頽既履危亡之運春秋迭代必有去故
之悲天意人事可以悽愴傷心者矣况復舟檝路窮星
漢非乗槎可上風颷道阻蓬萊無可到之期窮者欲逹
其言勞者須歌其事陸士衡聞而撫掌是所甘心張平
子見而陋之固其宜矣我之掌庾承周以世功而為族
經邦佐漢用論道而當官稟嵩華之玉石潤河洛之波
瀾居負洛而重世邑臨河而晏安逮永嘉之艱虞始中
原之乏主民枕倚於墻壁路交橫於豺虎值五馬之南
奔逢三星之東聚彼凌江而建國此播遷於吾祖分南
陽而賜田裂東嶽而胙土誅茅宋玉之宅穿徑臨江之
府水木交運山川崩竭家有直道人多全節訓子見於
純深事君彰於義烈新野有生祠之廟河南有胡書之
碣况乃少微真人天山逸民階庭空谷門巷蒲輪移談
講樹就簡書筠降生世德載誕貞臣文詞高於甲觀模
楷盛於漳濱嗟有道而無鳯歎非時而有麟既姦回之
奰匿終不悅於仁人王子洛濱之歲蘭成射策之年始
含香於建禮仍矯翼於崇賢游洊雷之講肆齒明離之
胄筵既傾蠡而酌海遂側管以窺天方塘水白釣渚池
圓侍戎韜於武帳聽雅曲於文絃乃解懸而通籍遂崇
文而㑹武居笠轂而掌兵出蘭池而典午論兵於江漢
之君拭圭於西河之主于時朝野歡娛池臺鐘鼔里為
冠蓋門成鄒魯連茂苑於海陵跨橫塘於江浦東門則
鞭石成橋南極則鑄銅為柱樹則園植萬株竹則家封
千户西賮浮玉南琛没羽吳歈越吟荆豔楚舞草木之
藉春陽魚龍之得風雨五十年中江表無事王歙為和
親之侯班超為定遠之使馬武無預於兵甲馮唐不論
於將帥豈知山嶽闇然江湖潛沸漁陽有閭左戍卒離
石有將兵都尉天子方刪詩書定禮樂設重雲之講開
士林之學談劫燼之灰飛辯常星之夜落地平魚齒城
危獸角臥刁斗於榮陽絆龍媒於平樂宰衡以干戈為
兒戲縉紳以清談為廟略乗漬水而膠船馭奔駒以朽
索小人則將及水火君子則方成猨鶴弊箄不能救鹽
池之鹹阿膠不能止黃河之濁既而魴魚頳尾四郊多
壘殿狎江鷗宮鳴野雉湛盧去國艅皇失水見被髮於
伊川知其時為戎矣彼姦逆之熾盛久遊魂而放命大
則有鯨有鯢小則為梟為獍負其牛羊之力凶其水草
之性非玉燭之能調豈璿璣之可正値天下之無為尚
有欲於羈縻飲其琉璃之酒賞其虎豹之皮見胡桐於
大夏識鳥卯於條支豺牙密厲虺毒潛吹輕九鼎而欲
問聞三川而遂窺始則王子召戎姦臣介胄既官政而
離逷遂師言而泄漏望廷尉之逋囚反淮南之窮宼飛
狄泉之蒼鳥起橫江之困獸地則石鼓鳴山天則金精
動宿北闕龍吟東陵麟鬭爾乃桀黠構扇憑陵畿甸擁
狼望於黃圖填盧山於赤縣青袍如草白馬如練天子
履端廢朝單于長圍高宴兩觀當戟千門受箭白虹貫
日蒼鷹擊殿競遭夏臺之禍遂視堯城之變官守無奔
問之人干戚非平戎之戰陶侃則空裝米船顧榮則虛
摇羽扇將軍死綏路絶重圍烽隨星落書逐鳶飛遂乃
韓分趙裂鼓卧旗折失羣班馬迷輪亂轍猛士嬰城謀
臣卷舌昆陽之戰象走林常山之陣虵奔穴五郡則兄
弟相悲三州則父子離别護軍慷慨忠能死節三世為
將終於此滅濟陽忠壮身參末將兄弟三人義聲俱唱
主辱臣死名存身喪狄人歸元三軍悽愴尚書多算守
備是長雲梯可拒地道能防有齊將之閉璧無燕帥之
卧墻大事去矣人之云亡申子奮發勇氣咆勃實總元
戎身先士卒胄落魚門兵填馬窟屢犯通中頻遭刮骨
功業夭枉身名埋没或以隼翼鷃披虎威狐假霑漬鋒
鏑脂膏原野兵弱虜強城孤氣寡聞鶴唳而虛驚聽胡
笳而淚下據神亭而亡戟臨橫江而棄馬崩於鉅鹿之
沙碎於長平之瓦於是桂林顛覆長洲麋鹿潰潰沸騰
茫茫慘黷天地離阻人神怨酷晉鄭靡依魯衛不睦競
動天闗爭回地軸探雀􁈸而未飽待熊蹯而詎熟乃有
車側郭門筋懸廟屋鬼同曹社之謀人有秦庭之哭余
乃假刻璽於闗塞稱使者之詶對逢鄂坂之譏嫌値耏
門之征税乗白馬而不前䇿青騾而轉礙吹落葉之扁
舟飄長颿於上游彼鋸牙而勾爪又巡江而習流排青
龍之戰艦鬭飛鷰之船樓張遼臨於赤壁王濬下於巴
丘乍風驚而射火或箭重而回舟未辨聲於黃蓋已先
沈於杜侯落㠶黃鶴之浦藏船鸚鵡之洲路已分於湘
漢星猶看於斗牛若乃隂陵失路釣臺斜趣望赤㟁而
霑衣艤烏江而不度雷池柵浦鵲陵焚戍旅舍無烟巢
禽失樹謂荆衡之杞梓庶江漢之可恃淮海維揚三千
餘里過漂渚而寄食託蘆中而度水届于七澤濵于十
死嗟天保之未定見殷憂之方始本不逹於危行又無
情於禄仕謬掌衛於中軍濫尸丞於御史信生世等於
龍門辭親同於河洛奉立身之遺訓受成書之顧託昔
三世而無慙今七葉而始落泣風雨於梁山惟枯魚之
銜索入欹斜之小徑掩蓬藋之荒扉就汀洲之杜若待
蘆葦之單衣于時西楚霸王劔及繁陽鏖兵金匱校戰
玉堂蒼鷹赤雀鐡舳牙檣沈白馬而誓衆負黃龍而度
湘海潮迎艦江萍送王戎車屯于石城戈船掩乎淮泗
諸侯則鄭伯前驅盟主則荀罃暮至剖巢燻穴奔魑走
魅埋長狄於駒門斬蚩尤於中冀然腹為燈飲頭為器
直虹貫壘長星屬地昔之虎據龍盤加以黄旗紫氣莫
不隨狐兎而窟穴與風塵而殄瘁西瞻博望北臨𤣥圃
月榭風臺池平樹古倚弓於玉女􁦷扉繫馬於鳳凰樓
柱仁夀之鏡徒懸茂陵之書空聚若夫立德立言謨明
寅亮聲超於繫表道高於河上既不遇於浮丘遂無言
於師曠指愛子而託人知西陵而誰望非無北闕之兵
猶有雲臺之仗司徒之表裏經綸狐偃之惟王實勤橫
琱戈而對霸主執金鼓而問賊臣平吳之功壯於杜元
凱王室是頼深於温太真始則地名全節终以山稱枉
人南陽校書去之已逺上蔡逐獵知之何晚鎮北之負
譽矜前風颷懍然水神遭箭山靈見鞭是以蟄熊傷馬
浮蛟沒船才子幷命俱非百年中宗之夷凶靜亂大雪
冤耻去代邸而承基遷唐郊而纂祀反舊章於司隸歸
餘風於正始沉猜則方逞其欲藏疾則自矜於己天下
之事沒焉諸侯之心搖矣既而齊交北絶秦患西起况
背闗而懷楚異端委而開吳驅緑林之散卒拒驪山之
叛徒營軍梁溠蒐乗巴渝問諸滛昏之鬼求諸厭劾之
巫荆門遭廩延之戮夏首濫逵泉之誅蔑因親於敎愛
忍和樂於彎弧慨無謀於肉食非所望於論都未深思
於五難先自擅於二端登陽城而避險卧底柱而求安
既言多於忌刻實志勇於刑殘但坐觀於時變本無情
於急難地惟黑子城猶彈丸其怨則黷其盟則寒豈冤
禽之能塞海非愚叟之可移山況以沴氣朝浮妖精夜
殞赤鳥則三朝夾日蒼雲則七重圍軫亡吳之歲既窮
入郢之年斯盡周含鄭怒楚結秦冤有南風之不競値
西隣之責言俄而梯衝亂舞冀馬雲屯棧秦車於暢轂
沓漢鼓於雷門下陳倉而連弩度臨晉而橫船雖復楚
有七澤人稱三户箭不麗於六麋雷無驚於九虎辭洞
庭兮落木去涔陽兮極浦熾火兮焚旗貞風兮害蠱乃
使玉軸揚灰龍文斫柱下江餘城長林故營徒思箝馬
之秣未見燒牛之兵章曼支以轂走宮之奇以族行河
無氷而馬度闗未曉而雞鳴忠臣解骨君子吞聲章華
望祭之所雲夢偽逰之地荒谷縊於莫敖冶父囚乎羣
帥硎穽摺拉鷹鸇批㩌冤霜夏零憤泉秋沸城崩把婦
之哭竹染湘妃之淚水毒秦涇山高趙陘十里五里長
亭短亭饑隨蟄䴏闇逐流螢秦中水黑闗上泥青于時
瓦解氷泮風飛電散渾然千里淄澠一亂雪暗如沙氷
橫似㟁逢赴洛之陸機見離家之王粲莫不聞隴水而
掩泣向闗山而長歎況復君在交河妾在清波石望夫
而逾逺山望子而逾多才人之憶代郡公主之去清河
栩陽亭有離别之賦臨江王有愁思之歌别有飄颻武
威羈旅金微班超生而望反温序死而思歸李陵之䨇
鳬永去蘇武之一鴈空飛昔江陵之中否乃金陵之禍
始雖借人之外力實蕭墻之内起撥亂之主忽焉中興
之宗不祀伯兮叔兮同見戮於猶子荆山鵲飛而玉碎
隨岸虵生而珠死鬼火亂於平林殤魂驚於新市梁故
豐徙楚實秦亡不有所廢其何以昌有媯之後遂育于
姜輸我神器居為讓王天地之大德曰生聖人之大寶
曰位用無頼之子孫舉江東而全棄惜天下之一家遭
東南之反氣以鶉首而賜秦天何為而此醉且夫天道
回旋民生預焉余烈祖於西晉始流播於東川洎余身
而七葉又遭時而北遷提挈老幼闗河累年死生契闊
不可問天况復零落將盡靈光巋然日窮于紀歲將復
始逼切危慮端憂暮齒踐長樂之神臯望宣平之貴里
渭水貫於天門驪山回於地市幕府大將軍之愛客丞
相平津侯之待士見鍾鼎於金張聞絃謌於許史豈知
灞陵夜獵猶是故時將軍咸陽布衣非獨思歸王子大
象初以疾去職卒隋文帝深悼之贈本官加荆淮二州
刺史子立嗣
史臣曰兩儀定位日月揚暉天文彰矣八卦以陳書契
有作人文詳矣若乃墳索所紀莫得而云典謩以降遺
風可述是以曲阜多才多藝鑒二代以正其本闕里性
與天道修六經以維其末故能範圍天地綱紀人倫窮
神知化稱首於千古經邦緯俗藏用於百代至矣哉斯
固聖人之述作也逮乎兩周道喪七十義乖淹中稷下
八儒三墨辯愽之論蜂起漆園黍谷名法兵農宏放之
詞霧集雖雅誥奥義或未盡善考其所長蓋賢逹之源
流也其後逐臣屈平作離騷以叙志宏才豔發有惻隱
之美宋玉南國詞人追逸轡而亞其迹大儒荀況賦禮
智以陳其情含章鬱起有諷論之義賈生洛陽才子繼
清景而奮其暉竝陶鑄性靈組織風雅詞賦之作實為
其冠自是著述滋繁體制匪一孝武之後雅尚斯文揚
葩振藻者如林而二馬王楊為之傑東京之朝兹道愈
扇咀徵含商者成市而班傅張蔡為之雄當塗受命尤
好蟲篆金行勃興無替前烈曹王陳阮負宏衍之思挺
棟幹於鄧林潘陸張左擅侈麗之才飾羽儀於鳳穴斯
竝高視當世連衡孔門雖時運推移質文屢變譬猶六
代竝凑易俗之用無爽九流競逐一致之理同歸歴選
前英於兹為盛既而中州板蕩戎狄交侵僭偽相屬士
民塗炭故文章黜焉其潛思於戰爭之間揮翰於鋒鏑
之下亦往往而間出矣若乃魯徽杜廣徐光尹弼之儔
知名於二趙宋諺封奕朱彤梁讜之屬見重於燕秦然
皆迫於倉卒牽於戰爭競奏符檄則粲然可觀體物緣
情則寂寥於世非其才有優劣時運然也至朔漠之地
蕞爾夷俗胡義周之頌國都足稱宏麗區區河右而學
者埒於中原劉延明之銘酒泉可謂清典子曰十室之
邑必有忠信豈徒言哉洎乎有魏定鼎沙朔南包河淮
西吞闗隴當時之士有許謙崔宏崔浩高允高閭游雅
等先後之間聲實俱茂詞義典正有永嘉之遺烈焉及
太和之辰雖復崇尚文雅方驂竝路多乖往轍渉海登
山罕値良寶其後袁翻才稱澹雅常景思摽沉鬱彬彬
焉蓋一時之俊秀也周氏創業運屬陵夷纂遺文於既
喪聘奇士如弗及是以蘇亮蘇綽盧柔唐瑾元偉李昶
之徒咸奮鱗翼自致青紫然綽建言務存質朴遂糠粃
魏晉憲章虞夏雖屬詞有師古之美矯枉非適時之用
故莫能常行焉既而革車電邁渚宮雲撤爾其荆衡把
梓東南竹箭備器用於廟堂者衆矣唯王襃庾信奇才
秀出牢籠於一代是時世宗雅詞雲委滕趙二王雕章
間發咸築宮虛館有如布衣之交由是朝廷之人閭閻
之士莫不忘味於遺韻眩精於末光猶丘陵之仰嵩岱
川流之宗溟渤也然則子山之文發源於宋末盛行於
梁季其體以淫放為本其詞以輕險為宗故能誇目侈
於紅紫蕩心逾於鄭衞昔楊子雲有言詩人之賦麗以
則詞人之賦麗以淫若以庾氏方之斯又詞賦之罪人
也原夫文章之作本乎情性覃思則變化無方形言則
條流遂廣雖詩賦與奏議異軫銘誄與書論殊塗而撮
其指要舉其大抵莫若以氣為主以文傳意考其殿最
定其區域摭六經百氏之英華探屈宋卿雲之祕奥其
調也尚逺其旨也在深其理也貴當其辭也欲巧然後
瑩金璧播芝蘭文質因其宜繁約適其變權衡輕重斟
酌古今和而能壮麗而能典煥乎若五色之成章紛乎
猶八音之繁㑹夫然則魏文所謂通才足以備體矣士
衡所謂難能足以逮意矣
　
　
　
　
　
　
　
　
　
　周書卷四十一
　周書卷四十一考證
庾信傳過漂渚而寄食○日知録云漂渚當是溧渚之
　訛張勃吳録曰子胥乞食處在丹陽溧陽縣金陵志
　曰江上有渚曰瀨渚是也古溧瀨同字
　
　
　
　
　
　
　
　
　
　
　
　周書卷四十一考證
欽定四庫全書
　周書卷四十二
　　唐　令　狐　德　棻　等　撰
　列傳第三十四
　　蕭　撝(子濟/)
　　蕭世怡
　　蕭圓肅
　　蕭大圜
　　宗　懍
　　劉　璠(子祥/)
　　柳　霞(子靖/)　(莊/)
蕭撝字智遐蘭陵人也梁武帝弟安成王秀之子也性
温裕有儀表年十二入國學博觀經史雅好屬文在梁
封永豐縣侯邑一千戸初為給事中歴太子洗馬中舍
人東魏遣李諧廬元明使於梁梁武帝以撝辭令可觀
令兼中書侍郎受幣於賓館尋遷黃門侍郎出為寧逺
將軍宋寧宋興二郡守轉輕車將軍巴西梓潼二郡守
及侯景作亂武陵王紀承制授撝使持節忠武將軍又
遷平北將軍散騎常侍領益州刺史軍防事紀稱尊號
於成都除侍中中書令封秦郡王邑三千户給鼓吹一
部紀率衆東下以撝為中書令征西大將軍都督益梁
秦潼安瀘青戎寧華信渠萬江新邑楚義十八州諸軍
事益州刺史守成都又令梁州刺史楊乾運守潼州太
祖知蜀兵寡弱遣大將軍尉遲迥總衆討之及迥入劔
閣乾運以州降蜀中因是大駭無復抗拒之志迥長驅
至成都撝見兵不滿萬人而倉庫空竭軍無所資遂為
城守之計迥圍之五旬撝屢遣其將出城挑戰多被殺
傷外援雖至又為迥所破語在迥傳撝遂請降迥許之
撝於是率文武於益州城北共迥升壇歃血立盟以城
歸國魏恭帝元年授侍中驃騎大將軍開府儀同三司
封歸善縣公邑一千户孝閔帝踐阼進爵黃臺郡公增
邑一千户武成中世宗令諸文儒於麟趾殿校定經史
仍撰世譜撝亦預焉尋以母老兼有疾疹五日番上便
隔晨昏請在外著書有詔許焉保定元年授禮部中大
夫又以撝有歸款之功别賜食多陵縣五百户收其租
賦三年出為上州刺史為政仁恕以禮讓為本嘗至元
日獄中所有囚繫悉放歸家聽三日然後赴獄主者固
執不可撝曰昔王長虞延見稱前史吾雖寡德竊懐景
行導民以信方自此始以之獲罪彌所甘心幸勿慮也
諸囚荷恩竝依限而至吏民稱其惠化秩滿當還部民
李􁇀等三百餘人上表乞更留兩載詔雖弗許甚嘉美
之及撝入朝屬置露門學高祖以撝與唐瑾元偉王褒
等四人俱為文學博士撝以母老表請歸飬私門曰臣
聞出忠入孝理深人紀昏定晨省事切天經伏惟陛下
握鎮臨朝垂衣御宇孝治天下仁覃草木是以微臣冐
陳至願臣母妾褚年過飬禮乞解今職侍奉私庭伏願
天慈特垂矜許臣披款歸朝十有六載恩深海岳報淺
涓埃肆師掌禮竟無稱職浙隈督察空妨能官方辭違
闕庭屏迹閭里低佪係慕戀悚兼深高祖未許詔曰開
府梁之宗英今則任等三事所謂楚雖有材周實用之
方藉謀猷匡朕不逮然進思盡忠退安侍飬者義在公
私兼濟豈容全欲狥已虧此至公乖所望也尋以母憂
去職天和六年授少保建德元年轉少傅後改封蔡陽
郡公增邑通前三千四百户二年卒時年五十九高祖
舉哀於正武殿賜穀麥三百石布帛三百匹贈使持節
大將軍大都督少傅益新始信四州諸軍事益州刺史
諡曰襄撝善草隸名亞於王褒算數醫方咸亦留意所
著詩賦雜文數萬言頗行于世子濟嗣濟字德成少仁
厚頗好屬文蕭紀承制授貞威將軍蜀郡太守遷東中
郎將從紀東下至巴東聞迥圍成都紀命濟率所部赴
援比至撝已降仍從撝入朝孝閔帝踐阼除中外府記
室參軍後至蒲陽郡守車騎大將軍儀同三司
蕭世怡梁武帝弟鄱陽王恢之子也以名犯太祖諱故
稱字焉幼而聰慧頗涉經史梁大同元年封豐城縣侯
邑五百户除給事中轉太子洗馬尋入直殿省轉太子
中舍人出為持節仁威將軍譙州刺史及侯景為亂路
由城下襲而陷之世怡遂被執尋遁逃得免至于江陵
梁元帝承制授侍中及平侯景以世怡為兼太宰太常
卿與中衞長史樂子雲拜謁山陵承聖二年授使持節
平西將軍臨川内史既以陸納據湘川道路擁塞改授
平南將軍桂陽内史未至郡屬于謹平江陵遂隨兄修
在郢州及修卒即以世怡為刺史湘州刺史王琳率舟
師襲世怡世怡以州輸琳時陳武帝執政徴為侍中世
怡疑而不就乃奔于齊除車騎大將軍散騎常侍尋出
為永州刺史保定四年晉公護東伐大將軍權景宣略
地河南世怡聞豫州刺史王士良已降遂來歸款五年
拜使持節驃騎大將軍開府儀同三司封義興郡公邑
一千三百户天和二年授蔡州刺史政存簡惠不尚苛
察深為吏民所安三年卒於州贈本官加幷洛永三州
刺史子子寶嗣子寶美風儀善談笑年未弱冠名重一
時隋文帝輔政引為丞相府典籖深被識遇開皇中官
至吏部侍郎後坐事被誅
蕭圓肅字明恭梁武帝之孫武陵王紀之子也風度淹
雅敏而好學紀稱尊號封宜都郡王邑三千户除侍中
寧遠將軍紀率兵下峽令蕭撝守成都以圓肅為之副
及尉遲迥至圓肅與撝俱降授驃騎大將軍開府儀同
三司侍中封安化縣公邑一千户世宗初進封棘城郡
公增邑一千户以圓肅有歸款之勲别賜食思君縣五
百户收其租賦保定三年除畿伯中大夫五年拜咸陽
郡守圓肅寛猛相濟甚有政績天和四年遷陵州刺史
尋詔令隨衞國公直鎮襄陽遂不之部建德三年授太
子少傅增邑九百户圓肅以任當師傅調護是職乃作
少傅箴曰惟王建國辨方正位左史記言右史記事莫
不援立太子為皇之貳是以易稱明兩禮云上嗣東序
飬德震方主器束髮就學宵雅更肄朝讀百篇乙夜乃
寐愛日惜力寸隂無棄視膳再飯寝門三至小心翼翼
大孝蒸蒸謀謨計慮問對疑丞安樂必敬無忘戰兢夫
天道益謙人道惡盈漢嗣不絶乎馳道魏儲回環於鄴
城前史攸載後世揚名三善既備萬國以貞姬周長久
實頼元良嬴秦短祚誠由少陽雖卜年七百有德過歴
而昌數世萬一無德不及而亡敬之敬之天惟顯思光
副皇極永固洪基觀德審諭授告職司太子見而悅之
致書勞問六年授豐州刺史增邑通前三千七百户尋
進位上開府儀同大將軍宣政元年入為司宗中大夫
俄授洛州刺史大象末進位大將軍隋開皇初授貝州
刺史以母老請歸就飬隋文帝許之四年卒時年四十
六有文集十卷又撰時人詩筆為文海四十卷廣堪十
卷淮海亂離志四卷行於世
蕭大圜字仁顯梁簡文帝之子也幼而聰敏神情俊悟
年四歲能誦三都賦及孝經論語七歲居母喪便有成
人之性梁大寶元年封樂梁郡王邑二千户除宣惠將
軍丹陽尹屬侯景肆虐簡文見弑大圜潛遁獲免明年
景平大圜歸建康時既喪亂之後無所依託乃寓居善
覺佛寺人有以告王僧辯者僧辯乃給船餼得往江陵
梁元帝見之甚悅賜以越衫胡帶等改封晉熙郡王邑
二千户除寧遠將軍琅邪彭城二郡太守時梁元帝既
有克復之功而大圜兄汝南王大封等猶未通謁梁元
帝性既忌刻甚恨望之乃謂大圜曰汝兩兄久不出汝
可以意召之大圜即日曉諭兩兄相繼出謁元帝乃安
之大圜以世多故恐讒愬生焉乃屏絶人事門客左右
不過三兩人不妄遊狎兄姊之間止牋疏而已恒以讀
詩禮書易為事元帝嘗自問五經要事數十條大圜辭
約指明應答無滯元帝甚歎美之因曰昔河間好學爾
既有之臨淄好文爾亦兼之然有東平為善彌高前載
吾重之愛之爾當效焉及于謹軍至元帝乃令大封充
使請和大圜副焉其實質也出至軍所信宿元帝降魏
恭帝二年客長安太祖以客禮待之保定二年詔曰梁
汝南王蕭大封晉熙王蕭大圜等梁國子孫宜存優禮
式遣茅土寔允舊章大封可封晉陵縣公大圜封始寧
縣公邑各一千户尋加大圜車騎大將軍儀同三司幷
賜田宅奴婢牛馬粟帛等俄而開麟趾殿招集學士大
圜預焉梁武帝集四十卷簡文集九十卷各止一本江
陵平後竝藏祕閤大圜既入麟趾方得見之乃手寫二
集一年竝畢識者稱歎之大圜深信因果心安閑放嘗
言之曰拂衣褰裳無吞舟之漏網挂冠懸節慮我志之
未從儻獲展禽之免有美慈明之進如蒙北叟之放實
勝濟南之徵其故何哉夫閭閻者有優遊之美朝廷者
有簪佩之累蓋由來久矣留侯追蹤於松子陶朱成術
於辛文良有以焉況乎智不逸羣行不高物而欲辛苦
一生何其僻也豈如知足知止蕭然無累北山之北棄
絶人間南山之南超踰世網面修原而帶流水倚郊甸
而枕平臯築蝸舍於叢林構環堵於幽薄近瞻煙霧逺
睇風雲藉纎草以䕃長松結幽蘭而援芳桂仰翔禽於
百仞俯泳鱗於千潯果園在後開窻以臨花卉蔬圃居
前坐簷而看灌甽二頃以供饘粥十畝以給絲麻侍兒
五三可充絍織家僮數四足代耕耘沽酪牧羊恊潘生
之志畜鷄種黍應莊叟之言穫菽尋汜氏之書露葵徵
尹君之錄烹羔豚而介春酒迎伏臘而候歲時披良書
探至賾歌纂纂唱烏烏可以娛神可以散慮有朋自遠
揚㩁古今田畯相過劇談稼穡斯亦足矣樂不可支永
保性命何畏憂責豈若蹙足入絆申脰就羈遊帝王之
門趨宰衡之勢不知飄塵之少選寧覺年祀之斯須萬
物營營靡存其意天道昧昧安可問哉嗟乎人生若浮
雲朝露寧俟長繩繫景寔不願之執燭夜遊驚其迅邁
百年何幾擎跽曲拳四時如流俛眉躡足出處無成語
黙奚當非直丘明所恥抑亦宣尼恥之建德四年除滕
王逌友逌嘗問大圜曰吾聞湘東王作梁史有之乎餘
傳乃可抑揚帝紀奚若隱則非實記則攘羊對曰言者
之妄也如使有之亦不足怪昔漢明為世祖紀章帝為
顯宗紀殷鑒不遠足為成例且君子之過如日月之蝕
彰於四海安得而隱之如有不彰亦安得而不隱蓋子
為父隱直在其中諱國之惡抑又禮也逌乃大笑其後
大軍東討攻拔晉州或問大圜曰齊遂克不對曰高歡
昔以晉州肇基偽迹今本既拔矣能無亡乎所謂以此
始者必以此終也居數日齊氏果滅聞者以為知言宣
政元年增邑通前二千二百户隋開皇初拜内史侍郎
出為西河郡守尋卒大圜性好學務於著述撰梁舊事
三十卷寓記三卷士喪儀注五卷要決兩卷幷文集二
十卷大封位至開府儀同三司大象末為陳州刺史
宗懍字元懍南陽湼陽人也八世祖承永嘉之亂討陳
敏有功封柴桑縣侯除宜都郡守尋卒官子孫因居江
陵父高之梁山隂令懔少聰敏好讀書晝夜不倦語輒
引古事鄉里呼為小兒學士梁普通六年舉秀才以不
及二宮元會例不對䇿及梁元帝鎮荆州謂長史劉之
遴曰貴鄉多士為舉一有志少年之遴以懍應命即日
引見令兼記室嘗夕被召宿省使制龍川廟碑一夜便
就喆朝呈上梁元帝歎美之及移鎮江州以懔為刑獄
參軍兼掌書記歴臨汝建成廣晉三縣令遭母憂去職
哭輒歐血兩旬之内絶而復蘇者三每有羣烏數千集
於廬舍候哭而來哭止而去時論稱之以為孝感所致
梁元帝重牧荆州以懍為别駕江陵令及帝即位擢為
尚書侍郎又手詔曰昔扶柳開國止曰故人西鄉胙土
本由賓客況事渉勲庸而無爵賞尚書侍郎宗懍亟有
帷幄之謀誠深股肱之寄從我於邁多歴歲時可封信
安縣侯邑一千户累遷吏部郎中五兵尚書吏部尚書
初侯景平後梁元帝議還建業唯懍勸都渚宮以其鄉
里在荆州故也及江陵平與王襃等入闗太祖以懍名
重南土甚禮之孝閔帝踐阼拜車騎大將軍儀同三司
世宗即位又與王襃等在麟趾殿刋定羣書數蒙宴賜
保定中卒年六十四有集二十卷行於世
劉璠字寶義沛國沛人也六世祖敏以永嘉喪亂徙居
廣陵父臧性方正篤志好學居家以孝聞梁天監初為
著作郎璠九歲而孤居喪合禮少好讀書兼善文筆年
十七為上黃侯蕭曄所器重范陽張綰梁之外戚才高
口辯見推於世以曄之懿貴亦假借之璠年少未仕而
負才使氣不為之屈綰嘗於新渝侯坐因酒後詬京兆
杜騫曰寒士不遜璠厲色曰此坐誰非寒士璠本意在
綰而曄以為屬已辭色不平璠曰何王之門不可曵長
裾也遂拂衣而去曄辭謝之乃止後隨曄在淮南璠母
在建康遘疾璠弗之知嘗忽一日舉身楚痛尋而家信
至云其母病璠即號泣戒道絶而又蘇當身痛之辰即
母死之日也居喪毁瘠遂感風氣服闋後一年猶杖而
後起及曄終於毗陵故吏多分散璠獨奉曄喪還都墳
成乃退梁簡文時在東宮遇曄素重諸不送者皆被劾
責唯璠獨被優賞解褐王國常侍非其好也璠少慷慨
好功名志欲立事邊城不樂隨牒平進㑹宜豐侯蕭循
出為北徐州刺史即請為其輕車府主簿兼記室參軍
又領刑獄循為梁州除信武府記室參軍領南鄭令又
板為中記室補華陽太守屬侯景度江梁室大亂循以
璠有才略甚親委之時宼難繁興未有所定璠乃喟然
賦詩以見志其末章曰隨㑹平王室夷吾匡覇功虚薄
無時用徒然慕昔風循開府置佐史以璠為諮議參軍
仍領記室梁元帝承制授樹功將軍鎮西府諮議參軍
賜書曰鄧禹文學尚或執戈葛洪書生且云破賊前修
無逺屬望良深梁元帝尋又以循紹鄱陽之封且為雍
州刺史復以璠為循平北府司馬及武陵王紀稱制於
蜀以璠為中書侍郎屢遣召璠使者八返乃至蜀又以
為黃門侍郎令長史劉孝勝深布腹心使工畫陳平度
河歸漢圖以遺之璠苦求還中記室韋登私曰殿下忍
而蓄憾足下不留將至大禍脫使盗遮於葭萌則卿殆
矣孰若共構大厦使身名俱美哉璠正色曰卿欲緩頰
於我耶我與府侯分義已定豈以寵辱夷險易其心乎
丈夫立志當死生以之耳殿下方布大義於天下終不
逞志於一人紀知必不為已用乃厚其贈而遣之臨别
紀又解其佩刀贈璠曰想見物思人璠對曰敢不奉揚
威靈尅剪姦宄紀於是遣使就拜循為益州刺史封隋
郡王以璠為循府長史加蜀郡太守還至白馬西屬逹
奚武軍已至南鄭璠不得入城遂降於武太祖素聞其
名先誡武曰勿使劉璠死也故武先令璠赴闕璠至太
祖見之如舊謂僕射申徽曰劉璠佳士古人何以過之
徽曰昔晉主滅吳利在二陸明公今平梁漢得一劉璠
也時南鄭尚拒守未下逹奚武請屠之太祖將許焉唯
令全璠一家而已璠乃請之於朝太祖怒而不許璠泣
而固請移時不退栁仲禮侍側曰此烈士也太祖曰事
人當如此遂許之城竟獲全璠之力也太祖既納蕭循
之降又許其反國循至長安累月未之遣也璠因侍宴
太祖曰我於古誰比對曰常以公命世英主湯武莫逮
今日所見曾齊桓晉文之不若太祖曰我不得比湯武
望與伊周為匹何桓文之不若乎對曰齊桓存三亡國
晉文不失信於伐原語未終太祖撫掌曰我解爾意欲
激我耳於是即命遣循循請與璠俱還太祖不許以璠
為中外府記室尋遷黃門侍郎儀同三司嘗臥疾居家
對雪興感乃作雪賦以遂志云其詞曰天地否閉凝而
成雪應乎𤣥冬之辰在於沍寒之節蒼雲暮同嚴風曉
别散亂徘徊雰霏皎潔違朝陽之暄照就陵陰之慘烈
若乃雪山峙於流沙之右雪宮建於碣石之東混二儀
而竝色覆萬有而皆空埋沒河山之上籠罩寰宇之中
日馭潛於濛氾地險失於華嵩既奪朱而成素實矯異
而為同始飄颻而稍落遂紛糅而無窮縈回兮瑣散暠
皓兮溟濛綏綏兮颯颯瀌瀌兮渢渢因高兮累仭藉少
兮成豐曉分光而映淨夜合影而通朧似北荒之明月
若西崑之閬風爾乃憑集異區遭隨所適遇物淪形觸
途湮跡何淨穢之可分豈高卑之能擇體不常消質無
定白深谷夏凝小山春積偶仙宮而為絳値河濱而成
赤廣則彌綸而交四海小則淅瀝而緣間隙淺則不過
二寸大則平地一尺乃為五谷之精寔長衆川之魄大
壑所以朝宗洪波資其消釋家有趙王之璧人聚漢帝
之金既藏牛而沒馬又冰木而凋林已墮白登之指實
愴黃竹之心楚客埋魂於樹裏漢使遷飢於海隂斃雲
中之狡獸落海上之驚禽庚辰有七尺之厚甲子有一
丈之深無復垂霙與雲合唯有變白作泥沉本為白雪
唱翻作白頭吟吟曰昔從天山來忽與狂風閲遡河隂
而散漫望衡陽而委絶朝朝自消盡夜夜自凝結徒云
雪之可賦竟何賦之能雪初蕭循在漢中與蕭紀牋及
答國家書移襄陽文皆璠之辭也世宗初授内史中大
夫掌綸誥尋封平陽縣子邑九百户在職清白簡亮不
合於時左遷同和郡守璠善於撫御莅職未朞生羌降
附者五百餘家前後郡守多經營以致貲産唯璠秋毫
無所取妻子竝隨羌俗食麥衣皮始終不改洮陽洪和
二郡羌民常越境詣璠訟理焉其德化為他界所歸仰
如此蔡公廣時鎮隴右嘉璠善政及遷鎮陜州欲取璠
自隨羌人樂從者七百人聞者莫不歎異陳公純作鎮
隴右引為總管府司錄甚禮敬之天和三年卒時年五
十九著梁典三十卷有集二十卷行於世子祥嗣
祥字休徵幼而聰慧占對俊辯賓客見者皆號神童事
嫡母以至孝聞其伯父黃門郎璆有名江左在嶺南聞
而奇之乃令名祥字休徵後以字行於世年十歲能屬
文十二通五經解褐梁宜豐侯主簿遷記室參軍江陵
平隨例入國齊公憲以其善於詞令召為記室府中書
記皆令掌之尋授都督封漢安縣子食邑七百户轉從
事中郎憲進爵為王以休徵為王友俄除内史上士高
祖東征休徵陪侍帷幄平齊露布即休徵之文也累遷
車騎大將軍儀同大將軍尋以去官領萬年令未朞月
轉長安令頻宰二縣頗獲時譽大象二年卒於官時年
四十七初璠所撰梁典始就未及刋定而卒臨終謂休
徵曰能成我志其在此書乎休徵修定繕冩勒成一家
行於世
柳霞字子昇河東解人也曾祖卓晉汝南太守始自本
郡徙居襄陽祖叔珍宋員外散騎常侍義陽内史父季
逺梁臨川王諮議參軍宜都太守霞幼而爽邁神彩嶷
然髫歳便有成人之量篤好文學動合規矩其世父慶
逺特器異之謂霞曰吾昔逮事伯父太尉公嘗語吾云
我昨夢汝登一樓樓甚峻麗吾以坐席與汝汝後名宦
必逹恨吾不及見耳吾向聊復晝寢又夢將昔時座席
還以賜汝汝之官位當復及吾特宜勉勵以應嘉祥也
梁西昌侯深藻鎮雍州霞時年十二以民禮修謁風儀
端肅進止詳雅深藻美之試遣左右踐霞衣裾欲觀其
舉措霞徐歩稍前曾不顧眄廬陵王續為雍州刺史辟
霞為主簿起家平西邵陵王綸府法曹參軍仍轉外兵
除尚書工部郎謝舉時為僕射引霞與語甚嘉之顧謂
人曰江漢英靈見於此矣岳陽王蕭察莅雍州選為治
中尋遷别駕及察於襄陽承制授霞吏部郎員外散騎
常侍俄遷車騎大將軍儀同三司大都督賜爵聞喜縣
公尋進位持節侍中驃騎大將軍開府儀同三司及蕭
詧踐帝位於江陵以襄陽歸于我霞乃辭察曰陛下中
興鼎運龍飛舊楚臣昔因幸會早奉名節理當以身許
國期之始終自晉氏南遷臣宗族蓋寡從祖太尉世父
儀同從父司空竝以位望隆重遂家于金陵唯留先臣
獨守墳栢常誡臣等使不違此志今襄陽既入北朝臣
若陪隨鑾蹕進則無益塵露退則有虧先旨伏願曲垂
照鑒亮臣此心察重違其志遂許之因留鄉里以經籍
自娛太祖世宗頻有徵命霞固辭以疾及察殂霞舉哀
行舊君之服保定中又徵之霞始入朝授使持節驃騎
大將軍開府儀同三司霍州諸軍事霍州刺史霞導民
務先以德再三不用命者乃微加貶異示之耻而已其
下感而化之不復為過咸曰我君仁惠如此其可欺乎
天和中卒時年七十二宣政初贈金安二州刺史霞有
志行初為州主簿其父卒於揚州霞自襄陽奔赴六日
而至哀感行路毁瘁殆不可識後奉喪泝江西歸中流
風起舟中之人相顧失色霞抱棺號慟愬天求哀俄頃
之間風浪止息其母嘗乳間發疽醫云此病無可救之
理唯得人吮膿或望微止其痛霞應聲即吮旬日遂瘳
咸以為孝感所致性又温裕略無喜愠之容𢎞奨名教
未嘗論人之短尤好施與家無餘財臨終遺誡薄葬其
子等竝奉行之有十子靖莊最知名
靖字思休少方雅愽覽墳籍梁大同末釋褐武陵王國
左常侍轉法曹行參軍大定初除尚書度支郎遷正員
郎隨霞入朝授大都督歴河南德廣二郡守靖雅逹政
事所居皆有治術吏民畏而愛之然性愛閑素其於名
利澹如也及秩滿還便有終焉之志隋文帝踐極特詔
徵之靖遂以疾固辭優游不仕閉門自守所對惟琴書
而已足不歴園庭殆將十載子弟等奉之若嚴君焉其
有過者靖必下帷自責於是長幼相率拜謝於庭靖然
後見之朂以禮法鄉里亦慕而化之或有不善者皆曰
唯恐栁德廣知也時論方之王烈前後總管到官皆親
至靖家問疾遂以為故事秦王俊臨州賚以几杖幷致
衣物靖唯受几杖餘竝固辭其為當時所重如此開皇
中以夀終
莊字思敬器量貞固有經世之才初仕梁歴中書舍人
尚書右丞給事黃門侍郎尚書吏部郎中鴻臚太府卿
入隋位至開府儀同三司給事黃門侍郎饒州刺史
史臣曰蕭撝世怡圓肅大圜竝有梁之令望也雖羈旅
異國而終享榮名非有兹基夙懷文質亦何能至於此
乎方武陵擁衆東下任撝以蕭何之事君臣之道既篤
家國之情亦隆金石不足比其心河山不足盟其誓及
魏安之至城下旬日而智力俱竭委金湯而不守舉庸
蜀而來王若乃見機而作誠有之矣守節沒齒則未可
焉宗懍幹局才辭見稱於梁元之世逮乎俘囚楚甸播
越秦中屬太祖思治之辰遇世宗好士之日在朝不預
政事就列纔忝戎章豈懷道圖全優遊卒歲將用與不
用留滯當年乎梁氏據有江東五十餘載挾䇿紀事勒
成不朽者非一家焉劉璠學思通愽有著述之譽雖傳
疑傳信頗有詳略而屬辭比事足為清典蓋近代之佳
史歟柳霞立身之道進退有節觀其眷戀墳隴其孝可
移於朝廷盡禮舊王其忠可事於新君夫能推此類以
求賢則知人幾於易矣
　
　
　
　
　
　
　
　
　
　
　
　周書卷四十二
　周書卷四十二考證
宗懍傳梁普通六年○普通北史作大同
柳霞傳柳霞○北史作柳遐
梁西昌侯深藻○北史無深字
　
　
　
　
　
　
　
　
　
　
　
　周書卷四十二考證
欽定四庫全書
　周書卷四十三
　　唐　令　狐　德　棻　等　撰
　列傳第三十五
　　李延孫
　　韋祐
　　韓雄
　　陳忻
　　魏𤣥
李延孫伊川人也祖伯扶魏太和末從征懸瓠有功為
汝南郡守父長夀性雄豪有武藝少與蠻酋結託屢相
招引侵滅闗南孝昌中朝議恐其為亂乃以長夀為防
蠻都督給其鼓節以慰其意長夀冀因此遂得任用亦
盡其智力防遏羣蠻伊川左右冦盗為之稍息永安之
後盗賊蜂起長夀乃招集叛亡徒侣日盛魏帝藉其力
用因而撫之乃授持節大都督轉鎮張白塢後為河北
郡守轉河内郡守所歴之處咸以猛烈聞討捕諸賊頻
有功授衛大將軍北華州刺史賜爵清河郡公及魏孝
武西遷長夀率勵義士拒東魏孝武嘉之復授潁川郡
守遷廣州刺史東魏遣行臺侯景率兵攻之長夀衆少
城陷遂遇害大綂元年追贈太尉使持節侍中驃騎大
將軍冀定等十二州諸軍事定州刺史延孫亦雄武有
將帥才略少從長夀征討以勇敢聞初為直閤將軍賀
㧞勝為荆州刺史表延孫為都督肅清鵶路頗有功力
焉及長夀𬒳害延孫乃還收集其父之衆自魏孝武西
遷之後朝士流亡廣陵王忻録尚書長孫稚潁川王斌
之安昌王子均及建寧江夏隴東諸王幷百官等擕持
妻子來投延孫者延孫即率衆衞送幷贈以珍玩咸逹
闗中齊神武深患之遣行臺慕容紹宗等數道攻之延
孫奨勵所部出戰遂大破之臨陣斬其揚州刺史薛喜
於是義軍更振乃授延孫京南行臺節度河南諸軍事
廣州刺史尋進車騎大將軍儀同三司大都督賜爵華
山郡公延孫既荷重委每以剋清伊洛為已任頻以少
擊衆威振敵境大統四年為其長史楊伯蘭所害後贈
司空冀定等六州刺史子人傑有祖父風官至開府儀
同三司和州刺史改封潁川郡公延孫弟義孫亦官至
開府儀同三司
韋祐字法保京兆山北人也少以字行於世世為州郡
著姓祖駢雍州主簿舉秀才拜中書愽士父義前將軍
上洛郡守魏大統時以法保著勲追贈秦州刺史法保
少好遊俠而質直少言所與交遊皆輕猾亡命人有急
難投之者多保存之雖屢被追捕終不改其操父没事
母兄以孝敬聞慕李長夀之為人遂娶長夀女因寓居
關南正光末四方雲擾王公避難者或依之多得全濟
以此為貴遊所德乃拜員外散騎侍郎加輕車將軍及
魏孝武西遷法保從山南赴行在所除右將軍太中大
夫封固安縣男邑二百户及長夀被害其子延孫收長
夀餘衆守禦東境朝廷恐延孫兵少不能自固乃除法
保東洛州刺史配兵數百人以援延孫法保至潼闗𢎞
農郡守韋孝寛謂法保曰恐子此役難以吉還也法保
曰古人稱不入虎穴不得虎子安危之事未可預量縱
為國殞身亦非所恨遂倍道兼行東魏陜州刺史劉貴
以歩騎千餘邀之法保命所部為圓陣且戰且前數日
得與延孫兵接乃并勢置柵於伏流未幾太祖追法保
與延孫率衆還朝賞勞甚厚乃授法保大都督四年除
河南尹及延孫被害法保乃率所部據延孫舊柵頻與
敵人交兵每身先士卒單馬陷陣是以戰必被傷嘗至
闗南與東魏人戰流矢中頸從口中出當時氣絶輿至
營久之乃蘓九年拜車騎大將軍儀同三司鎮九曲城
及侯景以豫州來附法保率兵赴景景欲畱之法保疑
其有貳心乃固辭還所鎮十五年加驃騎大將軍開府
儀同三司尋進爵為公㑹東魏遣軍送糧饋宜陽法保
濳邀之轉戰數十里兵少不敵為流矢所中卒於陣謚
曰莊子初嗣建德末位至開府儀同大將軍閻韓防主
韓雄字木蘭河南東垣人也祖景魏孝文時為赭陽郡
守雄少敢勇膂力絶人工騎射有將率材略及魏孝武
西遷雄便慷慨有立功之志大統初遂與其屬六十餘
人於洛西舉兵數日間衆至千人與河南行臺楊琚共
為犄角每抄掠東魏所向剋獲徒衆日盛州縣不能禦
之東魏洛州刺史韓賢以狀聞鄴乃遣其軍司慕容紹
宗率兵與賢合勢討雄戰數十合雄兵略盡兄及妻子
皆為賢所獲將以為戮乃遣人告雄曰若雄至皆免之
雄與其所親謀曰奮不顧身以立功名者本望上申忠
義下榮親戚今若忍而不赴人謂我何既免之後更思
其計未為晚也於是遂詣賢軍即隨賢還洛乃濳引賢
黨謀欲襲之事泄遁免時太祖在𢎞農雄至上謁太祖
嘉之封武陽縣侯邑八百户遣雄還鄉里更圖進取雄
乃招集義衆進逼洛州東魏洛州刺史元湛委州奔河
陽其長史孟產舉城欵附俄而領軍獨孤信大軍繼至
雄遂從信入洛陽時東魏將侯景等圍蓼塢雄擊走之
又從太祖戰於河橋軍還仍鎮洛西拜假平東將軍東
郡守遷北中郎將邙山之役太祖命雄率衆邀齊神武
於隘道神武怒命三軍併力取雄雄突圍得免除東徐
州刺史太祖以雄劬勞積年乃徴入朝屢加賞勞復遣
還州東魏東雍州刺史郭叔略與雄接境頗為邊患雄
密圖之乃輕將十騎夜入其境伏於道側遣都督韓仕
於略城東服東魏人衣服詐若自河陽叛投闗西者略
出馳之雄自後射之再發咸中遂斬略首除河南尹進
爵為公加車騎大將軍儀司三司大都督散騎常侍尋
進驃騎大將軍開府儀同三司侍中河南邑中正孝閔
帝踐阼進爵新義郡公增邑通前三千八百户賜姓宇
文氏世宗二年除使持節都督中徐虞洛四州諸軍事
中州刺史雄久在邊具知敵人虛實每率衆深入不避
艱難前後經四十五戰雖時有勝負而雄志氣益壮東
魏深憚之天和三年卒于鎮贈大將軍中華宜義和五
州諸軍事中州刺史諡曰威子禽嗣
陳忻字永怡宜陽人也少驍勇有氣俠姿貎魁岸同類
咸敬憚之魏孝武西遷之後忻乃於辟惡山招集勇敢
少年數十人宼掠東魏仍密遣使歸附大統二年授持
節伏波將軍羽林監立義大都督賜爵霸城縣男三年
太祖復𢎞農東魏揚州刺史叚琛拔城遁走忻率義徒
於九曲道邀之殺傷甚衆擒其新安令張祗太祖嘉其
忠欵使行新安縣事及獨孤信入洛忻舉李延孫為前
鋒仍從信守金墉城及河橋戰不利隨軍西還復行新
安縣事東魏遣土人牛道恒為揚州刺史忻率兵擊破
之進爵為子常隨崤東諸將鎮遏伊洛間每有功効九
年與李逺迎高仲密仍從戰邙山及大軍西還復與韓
雄等依山合勢破東魏三城斬其金門郡守方臺洛增
邑六百户尋行宜陽郡事東魏復遣劉盆生為金門郡
守忻又斬之除鎮逺將軍魏郡守俄授使持節平東將
軍顯州刺史太祖以忻威著敵境仍畱靜邊弗令之任
十年侯景築九曲城忻率衆邀之擒其宜陽郡守趙嵩
金門郡守樂敬賔十三年從李逺平九曲城授帥都督
東魏將爾朱渾願率精騎三千來向宜城忻與諸將輕
兵邀之願遂退走十五年除宜陽郡守加大都督撫軍
將軍十六年進車騎大將軍儀同三司散騎常侍與齊
將東方老戰於石泉破之俘獲甚衆時東魏每嵗遣兵
送米饋宜陽忻輙與諸軍邀擊之每多尅獲魏恭帝元
年又與開府斛斯璉等共齊將叚孝先戰于九曲大破
之二年進位驃騎大將軍開府儀同三司加侍中其年
授宜陽邑大中正賜姓尉遲氏太祖以忻著績累載贈
其祖昆及父興孫俱為儀同三司昆齊州刺史興孫徐
州刺史東魏洛州刺史獨孤永業號有智謀徃來境上
倚伏難測忻與韓雄等恒令間諜覘其動靜齊兵每至
輙擊破之故永業深憚忻等不敢為宼孝閔帝踐阼徵
忻入朝進爵為伯尋又進爵許昌郡公增邑一千户武
成元年除熊州刺史增邑通前二千六百户又與開府
敕勒慶破齊將王鸞嵩仍從柱國陸通復石泉城天和
元年卒於位忻與韓雄里閈姻婭少相親昵俱縂兵境
上三十餘載每有禦扞二人相赴常若影響故得數對
勍敵而常保功名雖竝有武力至於挽彊射中忻不如
雄散財施惠得士衆心則雄不如忻身死之日將吏荷
其恩德莫不感慟焉子萬敵嗣朝廷以忻雅得士心還
令萬敵領其部曲
魏𤣥字僧智任城人也六世祖休仕晉為魯郡守永嘉
南遷遂居江左父承祖魏景明中自梁歸魏家於新安
𤣥少慷慨有膽略普泰中除奉朝請頻從軍與梁人交
戰永安𥘉以功授征虜將軍中散大夫及魏孝武西遷
東魏北徙人情騷動各懷去就𤣥遂率募鄉曲立義於
闗南即從韋法保與東魏司徒髙敖曹戰於闗口及獨
孤信入洛陽隸行臺楊琚防馬渚復與高敖曹接戰自
是每率鄉兵抗拒東魏前後十餘戰皆有功邙山之役
大軍不利宜陽洛州皆為東魏守崤東立義者咸懷異
望而𤣥母及弟竝在宜陽𤣥以為忠孝不兩立乃率義
徒還闗南鎮撫太祖手書勞之除洛陽令封廣宗縣子
邑四百户十三年與開府李義孫攻拔伏流城又剋孔
城即與義孫鎮之尋移鎮伏流十四年授帥都督東平
郡守轉河南郡守加大都督十六年洛安民雍方雋據
郡外叛率歩騎一千自號行臺攻破郡縣囚執守令𤣥
率𢎞農九曲孔城伏流四城士馬討平之魏恭帝二年
拜車騎大將軍儀同三司孝閔帝踐阼進爵為伯增邑
通前九百户保定元年移鎮蠻谷四年進位驃騎大將
軍開府儀同三司徙鎮閻韓仍從尉遲迥圍洛陽天和
元年陜西總管尉遲綱遣𤣥率儀同宇文能趙乾等歩
騎五百於鹿盧交南邀擊東魏洛州刺史獨孤永業永
業有衆二萬餘人𤣥輕將五騎行前覘之卒與之遇便
即交戰殺傷數十人獲馬并甲矟等永業遂退二年進
爵為侯除白超防主三年遷熊州刺史政存簡惠百姓
悅之四年轉和州刺史伏流防主進爵為公五年齊將
斛律明月率衆向宜陽兵威甚盛𤣥率兵禦之每戰輙
剋後以疾卒於位
史臣曰二國爭彊四郊多壘鎮守要害義屬武臣李延
孫等以勇略之姿受扞城之寄灌𤓰贈藥雖有愧於昔
賢禦侮折衝足方駕於前烈用能觀兵伊洛保據崤函
齊人沮西略之謀周朝緩東顧之慮皆數將之力也
　
　
　
　
　
　
　
　
　
　
　周書卷四十三
　周書卷四十三考證
陳忻傳及獨孤信入洛忻舉李延孫為前鋒○舉疑當
　作與(臣文淳/)此事李延孫傳不載當是史有遺漏也
　
　
　
　
　
　
　
　
　
　
　
　
　周書卷四十三考證
欽定四庫全書
　周書卷四十四
　　唐　令　狐　德　棻　等　撰
　列傳第三十六
　　泉企(子元禮/)　(仲遵/)
　　李遷哲
　　楊乾運
　　扶猛
　　陽雄
　　席固(子世雅/)
　　任果
泉企字思道上洛豐陽人也世雄商洛曾祖景言魏建
節將軍假宜陽郡守世襲本縣令封丹水侯父安志復
為建節將軍宜陽郡守領本縣令降爵為伯企九歲喪
父哀毁類於成人服闋襲爵年十二鄉人皇平陳合等
三百餘人詣州請企為縣令州為申上時吏部尚書郭
祚以企年少未堪宰民請别選遣終此一限令企代之
魏宣武帝詔曰企向成立且為本鄉所樂何為捨此世
襲更求一限遂依所請企雖童幼而好學恬靜百姓安
之尋以母憂去職縣中父老復表請殷勤詔許之起復
本任加討㓂將軍孝昌初又加龍驤將軍假節防洛州
别將尋除上洛郡守及蕭寶夤反遣其黨郭子恢襲據
潼闗企率鄉兵三千人拒之連戰數日子弟死者二十
許人遂大破子恢以功拜征虜將軍寶夤又遣兵萬人
趣青泥誘動巴人圖取上洛上洛豪族泉杜二姓密應
之企與刺史董紹宗潛兵掩襲二姓散走寶夤軍亦退
遷左將軍浙州刺史别封涇陽縣伯邑五百户永安中
梁將王𤣥真入㓂荆州加企持節都督率衆援之遇𤣥
真於順陽與戰大破之除撫軍將軍使持節假鎮南將
軍東雍州刺史進爵為侯部民楊羊皮太保椿之從弟
恃託椿勢侵害百姓守宰多被其凌侮皆畏而不敢言
企收而治之將加極法於是楊氏慚懼宗族詣閤請恩
自此豪右屏迹無敢犯者性又清約纖毫不擾於民在
州五年每於鄉里運米以自給梁魏興郡與洛州接壤
表請與屬詔企為行臺尚書以撫納之大行臺賀拔岳
以企昔莅東雍為吏民所懐乃表企復為刺史詔許之
蜀民張國雋聚黨剽刼州郡不能制企命收而戮之闔
境清肅魏孝武初加車騎大將軍左光禄大夫及齊神
武專政魏帝有西顧之心欲委企以山南之事乃除洛
州刺史當州都督未幾帝西遷齊神武率衆至潼闗企
遣其子元禮督鄉里五千人北出大谷以禦之齊神武
不敢進上洛人都督泉岳其弟猛略與順陽人杜窋等
謀翻洛州以應東軍企知之殺岳及猛略等傳首詣闕
而窋亡投東魏録前後勳授車騎大將軍儀同三司大
統初加開府儀同三司兼尚書右僕射進爵上洛郡公
增邑通前千户企志尚廉慎每除一官憂見顔色至是
頻讓魏帝手詔不許三年高敖曹率衆圍逼州城杜窋
為其鄉導企拒守旬餘矢盡援絶城乃陷焉企謂敖曹
曰泉企力屈志不服也及竇泰被擒敖曹退走遂執企
而東以窋為刺史企臨發密誡子元禮仲遵曰吾生平
志願不過令長耳幸逄聖運位亞台司今爵禄既隆年
齒又暮前途夷險抑亦可知汝等志業方彊堪立功効
且忠孝之道不可兩全宜各為身計勿相隨宼手但得
汝等致力本朝吾無餘恨不得以我在東遂虧臣節也
爾其勉之乃揮涕而訣餘無所言聞者莫不憤歎尋卒
於鄴元禮少有志氣好弓馬頗閑草隸有士君子之風
釋褐奉朝請本州别駕累遷員外散騎侍郎洛州大中
正員外散騎常侍安東將軍持節都督賜爵臨洮縣伯
進征東將軍金紫光禄大夫加散騎常侍及洛州陷與
企俱𬒳執而東元禮於路逃歸時杜窋雖為刺史然巴
人素輕杜而重泉及元禮至與仲遵相見感父臨别之
言潛與豪右結託信宿之間遂率鄉人襲州城斬窋傳
首長安朝廷嘉之拜衛將軍車騎大將軍世襲洛州刺
史從太祖戰於沙苑為流矢所中遂卒子貞嗣官至儀
同三司仲遵少謹實渉獵經史年十三州辟主簿十四
為本縣令及長有武藝遭世離亂每從父兄征討以勇
决聞高敖曹攻洛州企令仲遵率五百人出戰時以衆
寡不敵乃退入城復與企力戰拒守矢盡以杖棒扞之
遂為流矢中目不堪復戰及城陷士卒歎曰若二郎不
傷豈至於此企之東也仲遵以被傷不行後與元禮斬
窋以功封豐陽縣伯邑五百户加授征東將軍豫州刺
史及元禮於沙苑戰没復以仲遵為洛州刺史仲遵宿
稱幹略為鄉里所歸及為本州頗得嘉譽東魏北豫州
刺史高仲密舉成臯入附太祖率軍應之别遣仲遵隨
于謹攻栢谷塢仲遵力戰先登擒其將王顯明栢谷既
拔復㑹大軍戰於邙山十三年王思政改鎮潁川以仲
遵行荆州刺史事十五年加授大都督俄進車騎大將
軍儀同三司梁司州刺史柳仲禮每為邉㓂太祖令仲
遵率鄉兵從開府楊忠討之梁隨郡守桓和拒守不降
忠謂諸將曰本圖仲禮不在隨郡如即攻守恐引日勞
師今若先取仲禮則桓和可不攻自服諸君以為何如
仲遵對曰蜂蠆有毒何可輕也若棄和深入遂擒仲禮
和之降不尚未可知如仲禮未獲和為之援首尾受敵
此危道也若先攻和指麾可剋剋和而進更無反顧之
憂忠從之仲遵以計由已出乃率先登城遂擒和仍從
忠擊仲禮又獲之進驃騎大將軍開府儀同三司領本
州大中正復為三荆二廣南雍平信江隨二郢浙等十
三州諸軍事行荆州刺史尋遭母憂請終喪制不許大
將軍王雄南征上津魏興仲遵率所部兵從雄討平之
遂於上津置南洛州以仲遵為刺史仲遵留情撫接百
姓安之流民歸附者相繼而至初蠻帥杜清和自稱巴
州刺史以州入附朝廷因其所據授之仍𨽻東梁州都
督清和以仲遵善於撫御請𨽻仲遵朝議以山川非便
弗之許也清和遂結安康酋帥黃衆寶等舉兵共圍東
梁州復遣王雄討平之改巴州為洵州𨽻於仲遵先是
東梁州刺史劉孟良在職貪婪民多背叛仲遵以廉簡
處之羣蠻率服仲遵雖出自巴夷而有方雅之操歴官
之處皆以清白見稱朝廷又以其父臨危抗節乃令襲
爵上洛郡公舊封聽回授一子魏恭帝初徵拜左衛將
軍尋出為都督金興等六州諸軍事金州刺史武成初
卒官時年四十五贈大將軍華洛等三州刺史諡曰莊
子暅嗣起家本縣令入為左侍上士保定中授帥都督
累遷儀同三司出為純州防主建德末位至開府儀同
大將軍
李遷哲字孝產安康人也世為山南豪族仕於江左祖
方逹齊末為本州治中父元真仕梁歴東宮左衞率東
梁衡二州刺史散騎常侍沌陽侯遷哲少修立有識度
慷慨善謀畫起家文德主帥轉直閤將軍武賁中郎將
及其父為衡州留遷哲本鄉監統部曲事時年二十撫
馭羣下甚得其情大同二年除安康郡守三年加超武
將軍太清二年移鎮魏興郡都督魏興上庸等八郡諸
軍事襲爵沌陽侯邑一千五百户四年遷持節信武將
軍散騎常侍都督東梁洵興等七州諸軍事東梁州刺
史及侯景簒逆諸王爭帝遷哲外禦邉宼自守而已大
統十七年太祖遣逹奚武王雄等略地山南遷哲率其
所部拒戰軍敗遂降於武然猶意氣自若武乃執送京
師太祖謂之曰何不早歸國家乃勞師旅今為俘虜不
亦愧乎荅曰世荷梁恩未有報效又不能死節實以此
為愧耳太祖深嘉之即拜使持節車騎大將軍散騎常
侍封沌陽縣伯邑千户魏恭帝初直州人樂熾洋州人
田越金州人黃國等連結為亂太祖遣雁門公田𢎞出
梁漢開府賀若敦趣直谷熾聞官軍至乃燒絶棧道據
守直谷敦衆不得前太祖以遷哲信著山南乃令與敦
同徃經畧熾等或降或獲尋竝平蕩仍與賀若敦南出
狥地遷哲先至巴州入其郛郭梁巴州刺史牟安民惶
懼開門請降安民子宗徹等猶據琵琶城招諭不下遷
哲攻而尅之斬獲九百餘人軍次鹿城城主遣使請降
遷哲謂其衆曰納降如受敵吾觀其使視瞻猶高得無
詐也遂不許之梁人果於道左設伏以邀遷哲遷哲進
擊破之遂屠其城虜獲千餘口自此巴濮之民降欵相
繼軍還太祖嘉之以所服紫袍玉帶及所乗馬以賜之
幷賜奴婢三十口加授侍中驃騎大將軍開府儀同三
司除直州刺史即本州也仍給軍儀鼔節令與田𢎞同
討信州魏恭帝三年正月軍次幷州梁幷州刺史杜滿
各望風送欵進圍疊州尅之獲刺史冉助國等遷哲每
率驍勇為前鋒所在攻戰無不身先士卒凡下十八州
拓地三千餘里時信州為蠻酋向五子王等所圍𢎞又
遣遷哲赴援比至信州已陷五子王等聞遷哲至狼狽
遁走遷哲入據白帝賀若敦等復至遂共追擊五子王
等破之及田𢎞旋軍太祖令遷哲留鎮白帝更配兵千
人馬三百疋信州先無倉儲軍糧匱之遷哲乃收葛根
造粉兼米以給之遷哲亦自取供食時有異膳即分賜
兵士有疾患者又親加醫藥以此軍中感之人思效命
黔陽蠻田烏度田都唐等每抄掠江中為百姓患遷哲
隨機出討殺獲甚多由是諸蠻畏威各送糧餼又遣子
弟入質者千有餘家遷哲乃於白帝城外築城以處之
幷置四鎮以靜峽路自此宼抄頗息軍糧贍給焉世宗
初授都督信臨等七州諸軍事信州刺史時蠻酋蒲微
為隣州刺史舉兵反遷哲將討之諸將以途路阻逺竝
不欲行遷哲怒曰蒲微蕞爾之賊勢何能為擒獲之略
已在吾度中矣諸君見此小宼便有憚心後遇大敵將
何以戰遂率兵七千人進擊之拔其五城虜獲二千餘
口二年進爵西城縣公增邑通前二千五百户武成元
年朝於京師世宗甚禮之賜甲第一區及莊田等保定
中授平州刺史天和三年進位大將軍四年詔遷哲率
金上等諸州兵鎮襄陽五年陳將章昭逹攻逼江陵梁
主蕭巋告急於襄州衞公直令遷哲往救焉遷哲率其
所部守江陵外城與陳將程文季交戰兵稍却遷哲乃
親自陷陣手殺數人㑹江陵總管陸騰出助之陳人乃
退陳人又因水汎長壞龍川寧朔隄引水灌城城中驚
擾遷哲乃先塞北堤以止水又募驍勇出擊之頻有斬
獲衆心稍定俄而敵入郭内焚燒民家遷哲自率騎出
南門又令歩兵自北門出兩軍合勢首尾邀之陳人復
敗多投水而死是夜陳人又竊於城西堞以梯登者已
數百人遷哲又率驍勇扞之陳人復潰俄而大風暴起
遷哲乗闇出兵擊其營陳人大亂殺傷甚衆陸騰復破
之於西隄陳人乃遁建德二年進爵安康郡公三年卒
於襄州時年六十四贈金州總管諡曰壯武遷哲累世
雄豪為鄉里所率服性復華侈能厚自奉養妾媵至有
百數男女六十九人縁漢千餘里間第宅相次姬人之
有子者分處其中各有僮僕侍婢奄閽守之遷哲每鳴
笳導從往來其間縱酒飲醼盡生平之樂子孫叅見或
忘其年名者披簿以審之長子敬仁先遷哲卒第六子
敬猷嗣還統父兵起家大都督建德六年從譙王討稽
胡有功進爵儀同大將軍遷哲弟顯位至上儀同大將
軍
楊乾運字𤣥邈儻城興勢人也為方隅豪族父天興齊
安康郡守乾運少雄武為鄉閭所信服弱冠州辟主簿
孝昌初除宣威將軍奉朝請尋為本州治中轉别駕除
安康郡守大統初梁州民皇甫圓姜晏聚衆南叛梁將
蘭欽率兵應接之以是漢中遂陷乾運亦入梁梁大同
元年除飄武將軍西益潼刺史尋轉信武將軍黎州刺
史太清末遷潼南梁二州刺史加鼔吹一部及達奚武
圍南鄭武陵王蕭紀遣乾運率兵援之為武所敗紀時
已稱尊號以乾運威服巴渝欲委方靣之任乃拜車騎
將軍十三州諸軍事梁州刺史鎮潼州封萬春縣公邑
四千户時紀與其兄湘東王繹爭帝遂連兵不息乾運
兄子略說乾運曰自侯景逆亂江左沸騰今大賊初平
生民離散理宜同心戮力保國寧民今乃兄弟親尋取
敗之道也可謂朽木不雕世衰難佐古人有言危邦不
入亂邦不居又云見機而作不俟終日今若適彼樂土
送欵闗中必當功名兩全貽慶於後乾運深然之乃令
畧將二千人鎮劒閤又遣其婿樂廣鎮安州仍誡畧等
曰吾欲歸附闗中但未有由耳若有使來即宜盡禮迎
接會太祖令乾運孫法洛及使人牛伯友等至略即夜
送乾運乃令使人李若等入闗送欵太祖乃密賜乾運
鐵劵授使持節驃騎大將軍開府儀同三司侍中梁州
刺史安康郡公及尉遲迥令開府侯呂陵始為前軍至
劒南畧即退就樂廣謀欲翻城恐其軍將任電等不同
先執之然後出城見始始乃入據安州令廣畧等往報
乾運乾運遂降迥迥因此進軍成都數旬尅之魏廢帝
三年乾運至京師太祖嘉其忠欵禮遇隆渥尋卒於長
安贈本官加直巴集三州刺史尚書右僕射子端嗣朝
廷以乾運歸附之功即拜端梁州刺史車騎大將軍儀
同三司畧亦以歸附功拜車騎大將軍儀同三司頻從
征討建德末位至開府儀同大將軍封上庸縣伯樂廣
亦授車騎大將軍儀同三司安州刺史封安康縣公邑
一千户
扶猛字宗畧上甲黃土人也其種落號曰獸蠻世為渠
帥猛梁大同中以直後出為持節厲鋒將軍青州刺史
轉上庸新城二郡守南洛北司二州刺史封宕渠縣男
及侯景作亂猛乃擁衆自守未有所從魏大統十七年
大將軍王雄拓定魏興猛率其衆據險為堡時遣使微
通餉饋而已魏廢帝元年魏興叛雄擊破之猛遂以衆
降太祖以其世據本鄉乃厚加撫納授車騎大將軍儀
同三司加散騎常侍復爵宕渠縣男割二郡為羅州以
猛為刺史令率所部千人從開府賀若敦南討信州敦
令猛别道直趣白帝所由之路人跡不通猛乃梯山捫
葛備歴艱阻雪深七尺糧運不繼猛奬勵士卒兼夜而
行遂至白帝城刺史向鎮侯列陣拒猛猛與戰破之乗
勝而進遂入白帝城撫慰民夷莫不悅附譙淹與官軍
戰敗率舟師浮江東下欲歸於梁猛與敦等邀擊破之
語在敦傳師還以功進開府儀同三司俄而信州蠻反
猛復從賀若敦討平之又率水軍破蠻帥文子榮於汶
陽進爵臨江縣公增邑一千户武成中陳將侯瑱等逼
湘州又從賀若敦赴救除武州刺史後隨敦自拔還復
為羅州刺史保定三年轉綏州刺史從衞公直援陳將
華皎時大軍不利唯猛所部獨全又從田𢎞破漢南諸
蠻前後十餘戰每有功進位大將軍後以疾卒
陽雄字元畧上洛邑陽人也世為豪族祖斌上庸太守
父猛魏正光中万俟醜奴作亂闗右朝廷以猛商洛首
望乃擢為襄威將軍大谷鎮將帶胡城令以禦醜奴及
元顥入洛魏孝莊帝度河范陽王誨脫身投猛猛保藏
之及孝莊反正由是知名俄而廣陵王恭偽瘖疾復來
歸猛猛亦深相保護魏孝武即位甚嘉之授征虜將軍
行河北郡守尋轉安西將軍華山郡守頻典三郡頗有
聲績及孝武西遷猛率所領移鎮潼闗封郃陽縣伯邑
七百户俄而潼闗不守猛於善渚谷立柵收集義徒授
征東將軍揚州刺史大都督武衞將軍仍鎮善渚大統
三年為竇泰所襲猛脫身得免太祖以衆寡不敵弗之
責也仍配兵千人守牛尾堡尋而太祖擒竇泰猛亦别
獲東魏𢎞農郡守淳于業後以疾卒贈華洛揚三州刺
史雄起家奉朝請累遷至都督直後明威將軍積射將
軍從于謹攻盤豆柵復從李遠經沙苑陣並力戰有功
封安平縣侯邑八百户加冠軍將軍中散大夫賞賜甚
厚後入洛陽戰河橋解玉壁圍迎高仲密援侯景竝預
有戰功前後增邑四百五十户世襲邑陽郡守從大將
軍宇文虬攻剋上津遷通直散騎常侍大都督進儀同
三司陳將侯方兒潘純陁宼江陵雄從豆盧寧擊走之
除洵州刺史俗雜賨渝民多輕猾雄威恵相濟夷夏安
之蠻帥文子榮竊據荆州之汶陽郡又侵陷南郡之當
陽臨沮等數縣詔遣開府賀若敦潘招等討平之即以
其地置平州以雄為刺史進爵玉城縣公增邑通前一
千六百户加驃騎大將軍開府儀同三司時宼亂之後
户多逃散雄在所慰撫民並安輯徵為載師中大夫遷
西寧州總管以疾不拜除通洛防主雄處疆場務在保
境息民接待敵人必推誠仗信齊洛州刺史獨孤永業
深相欽尚移書稱美之入為京兆尹尋拜民部中大夫
進位大將軍俄轉中外府長史遷江陵總管四州五防
諸軍事改封魯陽縣公宣政元年卒於鎮大象初追封
魯陽郡公邑三千五百户贈陳曹莒汴四州刺史諡曰
懷雄善附會能自謀身故得任兼出納保全爵禄子長
寛嗣官至儀同大將軍
席固字子堅其先安定人也高祖衡因後秦之亂寓居
於襄陽仕晉爲建威將軍遂爲襄陽者姓固少有逺志
内明敏而外質朴梁大同中為齊興郡守屬侯景渡江
梁室大亂固久居郡職士多附之遂有親兵千餘人梁
元帝嗣位江陵遷興州刺史於是軍民慕從者至五千
餘人固遂欲自據一州以觀時變後懼王師進討方圖
内屬密謂其腹心曰今梁氏失政揚都覆没湘東不能
復讐雪恥而骨肉相殘宇文丞相剙啓覇基招擕以禮
吾欲决意歸之與卿等共圖富貴左右聞固言未有應
者固更諭以禍福諸人然後同之魏大統十六年以地
來附是時太祖方欲南取江陵西定蜀漢聞固之至甚
禮遇之乃遣使就拜使持節驃騎大將軍開府儀同三
司大都督侍中豐州刺史封新豐縣公邑二千户後轉
湖州刺史固以未經朝謁遂蒙榮授心不自安啓求入
覲太祖許之及固至太祖與之歡醼賞賜甚厚進爵靜
安郡公增邑幷前三千三百户尋拜昌歸憲三州諸軍
事昌州刺史固居家孝友為州里所稱蒞官之處頗有
聲績保定四年卒於州時年六十一贈大將軍襄唐豐
郢復五州刺史諡曰肅仍勅襄州賜其墓田子世雅嗣
世雅字產文性方正少以孝聞初以固功授車騎大將
軍儀同三司除贊城郡守累遷開府儀同三司順直二
州刺史大象末位至大將軍世雅弟世英亦以固功授
儀同三司後至上開府儀同大將軍
任果字靜鸞南安人也世為方隅豪族仕於江左祖安
東梁益州别駕新巴郡守閬中伯父褒龍驤將軍新巴
南安廣漢三郡守沙州刺史新巴縣公果性勇决志在
立功魏廢帝元年率所部來附太祖嘉其逺至待以優
禮果因靣陳取蜀之䇿太祖深納之乃授使持節車騎
大將軍儀同三司大都督散騎常侍沙州刺史南安縣
公邑一千户及尉遲迥伐蜀果時在京師乃遣其弟岱
及子悛從軍太祖以益州未下復令果乗傳歸南安率
鄉兵二千人從迥征蜀尋進授驃騎大將軍開府儀同
三司蕭紀遣趙拔扈等率衆三萬來援成都果從大軍
擊破之及成都平除始州刺史在任未久果請入朝太
祖許之以其方隅首望早立忠節乃進爵安樂郡公賜
以鐵劵聽世相傳襲幷賜路車駟馬及儀衞等以光寵
之尋為刺客所害時年五十六
史臣曰古人稱仁義豈有常蹈之則為君子背之則為
小人信矣泉企長自山谷素無月旦之譽而臨難慷慨
有人臣之節豈非蹈仁義歟元禮仲遵聿遵其志卒成
功業庶乎克負荷矣李遷哲楊乾運席固之徒屬方隅
擾攘咸飜然而委質遂享爵位以保终始觀遷哲之對
太祖有尚義之辭乾運受任武陵乖事人之道若乃校
長短比優劣故不可同年而語矣陽雄任兼文武聲著
中外抑亦志能之士乎
　
　
　
　
　
　
　
　
　
　
　
　周書卷四十四
　周書卷四十四考證
李遷哲傳緣漢千餘里間第宅相次○北史同千字當
　是十字之訛
席固傳子世雅嗣○北史作子雅又下文世雅弟世英
　北史亦作雅弟英俱無世字(臣文淳/)按北史避唐諱
　故去世字猶韓禽虎作韓禽也然此書作於文皇時
　不知何以不避豈亦後人所加耶
　
　
　
　
　
　
　
　
　周書卷四十四考證
欽定四庫全書
　周書卷四十五
　　唐　令　狐　徳　棻　等　撰
　列𫝊第三十七
　　儒林
　　　盧誕
　　　盧光
　　　沈重
　　　樊深
　　　熊安生
　　　樂遜
自書契之興先哲可得而紀者莫不備乎經𫝊若乃選
君徳於列辟觀遺烈於風聲帝莫髙於堯舜王莫顯於
文武是以聖人祖述其道垂文於六學憲章其敎作範
於百王自兹以降三㣲驟遷五紀逓襲損益異術治亂
殊塗秦承累世之基任刑法而殄滅漢無尺土之業崇
經術而長久彫蟲是貴魏道所以陵夷𤣥風既興晉綱
於焉大壊考九流之殿最校四代之興衰正君臣明貴
賤美敎化移風俗莫尚於儒故皇王以之致刑措而反
淳朴賢逹以之鏤金石而彫竹素儒之時義大矣哉自
有魏道消海内板蕩􁂜倫攸斁戎馬生郊先王之舊章
徃聖之遺訓掃地盡矣及太祖受命雅好經術求闕文
於三古得至理於千載黜魏晉之制度復姬旦之茂典
盧景宣學通羣藝修五禮之缺長孫紹逺才稱洽聞正
六樂之壊由是朝章漸備學者向風世宗纂厯敦尚學
藝内有崇文之觀外重成均之職握素懐鈆重席解頤
之士間出於朝廷圓冠方領執經負笈之生著錄於京
邑濟濟焉足以踰於向時矣洎髙祖保定三年乃下詔
尊太傅燕公為三老帝於是服袞冕乗碧輅陳文物備
禮容清蹕而臨太學袒割以食之奉觴以酳之斯固一
世之盛事也其後命輶軒以致玉帛徴沈重於南荆及
定山東降至尊而勞萬乗待熊生以殊禮是以天下慕
嚮文敎逺覃衣儒者之服挾先王之道開黌舍延學徒
者比肩勵從師之志守専門之業辭親戚甘勤苦者成
市雖遺風盛業不逮魏晉之辰而風移俗變抑亦近代
之美也其儒者自有别傳及終於隋之中年者則不兼
錄自餘撰於此篇云
盧誕范陽涿人也本名恭祖曽祖晏博學善𨽻書有名
於世仕燕為給事黄門侍郎營丘成周二郡守祖夀太
子洗馬燕滅入魏為魯郡守父叔仁年十八州辟主簿
舉秀才除員外郎以親老乃辭歸就養父母既殁哀毁
六年躬營墳壟遂有終焉之志魏景明中被徴入洛授
威逺將軍武賁中郎將非其好也尋除鎮逺將軍通直
散騎常侍並稱􁀣不朝乃出為幽州司馬又辭歸鄉里
當時咸稱其髙尚焉誕幼而通亮博學有詞彩郡辟功
曹州舉秀才不行起家侍御史累遷輔國將軍太中大
夫幽州别駕北豫州都督府長史時刺史髙仲密以州
歸朝朝廷遣大將軍李逺率軍赴援誕與文武二千餘
人奉候大軍以功授鎮東將軍金紫光祿大夫封固安
縣伯邑五百户尋加散騎侍郎拜給事黄門侍郎魏帝
詔曰經師易求人師難得朕諸兒稍長欲令卿為師於
是親幸晉王第敇晉王以下皆拜之於帝前因賜名曰
誕加征東將軍散騎常侍太祖又以誕儒宗學府為當
世所推乃拜國子祭酒進車騎大將軍儀同三司魏恭
帝二年除祕書監後以􁀣卒
盧光字景仁小字伯范陽公辯之弟也性温謹博覽羣
書精於三禮善隂陽解鐘律又好𤣥言孝昌初釋褐司
空府参軍事稍遷明威將軍員外侍郎及魏孝武西遷
光於山東立義遙授大都督晉州刺史安西將軍銀青
光祿大夫大統六年携家西入太祖深禮之除丞相府
記室参軍賜爵范陽縣伯俄拜行䑓郎中専掌書記十
年改封安息縣伯邑五百户遷行䑓右丞出為華州長
史尋徴拜将作大匠魏廢帝元年加車騎大将軍儀同
三司除京兆郡守遷侍中六官建授小匠師下大夫進
授開府儀同三司匠師中大夫進爵為侯増邑五百户
轉工部中大夫大司馬賀蘭祥討吐谷渾以光為長史
進爵燕郡公武成二年詔光監營宗廟既成増邑四百
户出為虞州刺史尋治陜州總管府長史重論討渾之
功増邑并前一千九百户天和二年卒時年六十二髙
祖少時嘗受業於光故贈賻有加恒典贈少傅諡曰簡
光性崇佛道至誠信敬嘗從太祖狩於檀䑓山時獵圍
既合太祖遥指山上謂羣公等曰公等有所見不咸曰
無所見光獨曰見一桑門太祖曰是也即解圍而還令
光於桑門立處造浮圖掘基一丈得瓦鉢錫杖各一太
祖稱歎因立寺焉及為京兆而郡舍先是數有妖怪前
後郡將無敢居者光曰吉凶由人妖不妄作遂入居之
未幾光所乗馬忽升㕔事登牀南首而立又食器無故
自破光並不以介懐其精誠守正如此撰道徳經章句
行於世子賁嗣大象中開府儀同大將軍
沈重字徳厚呉興武康人也性聰悟有異常童弱嵗而
孤居喪合禮及長専心儒學從師不逺千里遂博覽羣
書尤明詩禮及左氏春秋梁大通三年起家王國常侍
梁武帝欲髙置學官以崇儒敎中大通四年乃革選以
重補國子助敎大同二年除五經博士梁元帝之在藩
也甚歎異之及即位乃遣主書何武迎重西上及江陵
平重乃留事梁主蕭察除中書侍郎兼中書舍人累遷
員外散騎侍郎廷尉卿領江陵令還拜通直散騎常侍
都官尚書領羽林監詧又令重於合歡殿講周禮髙祖
以重經明行修廼遣宣納上士栁裘至梁徵之仍致書
曰皇帝問梁都官尚書沈重觀夫八聖六君七情十義
殊方所以㑹軌異代於是率由莫不趣大順之遥塗履
中和之盛致及青緗起熖素篆從風文逐世疎義隨運
舛大禮存於玉帛之間至樂形於鐘鼓之外雖分蛇聚
緯郁郁之辭盖闕當塗典午抑抑之㫖無聞有周開基
爰蹤聖哲拯蒼生之已淪補文物之将墜天爵具修人
紀咸理朕寅奉神器恭惟寳闕常思復禮殷周之年遷
化唐虞之世懼三千尚乖於治俗九變未叶於移風欲
定畫一之文思杜二家之説知卿學冠儒宗行標士則
卞寳復潤於荆隂隨照更明於漢浦是用寤寐増勞瞻
望軫念爰致束帛之聘命翹車之招所望鳯舉鴻翻俄
而萃止明斯隐滯合彼異同上庠弗墜於㣲言中經罔
闕於逸義近取無獨善之譏逺應有兼濟之美可不盛
歟昔申涪鮐背方辭東國公孫黄髮始造西京遂使道
為藝基功参治本今者一徴諒兼其二若居形聲而去
影響尚迷邦而忘觀國非所謂也又敕襄州總管衞公
直敦喻遣之在途供給務從優厚保定末重至于京師
詔令討論五經并校定鐘律天和中復於紫極殿講三
敎義朝士儒生桑門道士至者二千餘人重辭義優洽
樞機明辯凡所解釋咸為諸儒所推六年授驃騎大將
軍開府儀同三司露門博士仍於露門館為皇太子講
論建徳末重自以入朝既久且年過時制表請還梁髙
祖優詔答之曰開府漢南把梓毎軫虚衿江東竹箭亟
疲延首故束帛聘申蒲輪徴伏加以梁朝舊齒結綬三
世沐浴榮光秪承寵渥不忘戀本深足嘉尚而楚材晉
用豈無先哲方事求賢義乖來肅重固請乃許焉遣小
司門上士楊注送之梁主蕭巋拜重散騎常侍太常卿
大象二年來朝京師開皇三年卒年八十四隋文帝遣
舍人蕭子寳祭以少牢贈使持節上開府儀同三司許
州刺史重學業該博為當世儒宗至於隂陽圖緯道經
釋典靡不畢綜又多所撰述咸得其指要其行於世者
周禮義三十一卷儀禮義三十五卷禮記義三十卷毛
詩義二十八卷喪服經義五卷周禮音一卷儀禮音一
卷禮記音二卷毛詩音二卷
樊深字文深河東猗氏人也早喪母事繼母甚謹弱冠
好學負書從師於三河講習五經晝夜不倦魏永安中
隨軍征討以功除蕩冦將軍累遷伏波征虜將軍中散
大夫嘗讀書見吾丘子遂歸侍養魏孝武西遷樊王二
姓舉義為東魏所誅深父保周叔父歡周並被害深因
避難墜崖傷足絶食再宿於後遇得一簞餅欲食之然
念繼母年老患痺或免虜掠乃弗食夜中匍匐尋母偶
得相見因以饋母還復遁去改易姓名逰學於汾晉之
間習天文及筭厯之術後為人所告囚送河東屬魏將
韓軌長史張曜重其儒學延深至家因是更得逃隐太
祖平河東贈保周南郢州刺史歡周儀同三司深歸葬
其父負土成墳尋而于謹引為其府参軍令在館敎授
子孫除撫軍將軍銀青光祿大夫遷開府屬轉從事中
郎謹拜司空以深為諮議大統十五年行下邽縣事太
祖置學東館敎諸將子弟以深為博士深經學通贍每
解書嘗多引漢魏以來諸家義而說之故後生聴其言
者不能曉悟皆背而譏之曰樊生講書多門户不可解
然儒者推其博物性好學老而不怠朝暮還徃常據鞍
讀書至馬驚墜地損折支體終亦不改後除國子博士
賜姓萬紉于氏六官建拜太學助教遷博士加車騎大
將軍儀同三司天和二年遷縣伯中大夫加開府儀同
三司建徳元年表乞骸骨詔許之朝廷有疑議常召問
焉後以􁀣卒深既專經又讀諸史及蒼雅篆籕隂陽卜
筮之書學雖博贍訥於辭辯故不為當時所稱撰孝經
喪服問疑各一卷撰七經異同說三卷義經畧論并月
録三十一卷並行於世
熊安生字植之長樂阜城人也少好學勵精不倦初從
陳逹受三傳又從房虬受周禮並通大義後事徐遵明
服膺厯年東魏天平中受禮於李寳鼎遂博通五經然
專以三禮教授弟子自逺方至者千餘人乃討論圖緯
捃摭異聞先儒所未悟者皆發明之齊河清中陽休之
特奏為國子博士時朝廷既行周禮公卿以下多習其
業有宿疑礩滯者數十條皆莫能詳辨天和三年齊請
通好兵部尹公正使焉與齊人語及周禮齊人不能對
乃令安生至賓館與公正言公正有口辯安生語所未
至者便撮機要而驟問之安生曰禮義𢎞深自有條貫
必欲昇堂覩奥寧可汨其先後但能留意當為次第陳
之公正於是具問所疑安生皆為一一演說咸究其根
本公正深所嗟服還具言之於髙祖髙祖大欽重之及
髙祖入鄴安生遽令掃門家人怪而問之安生曰周帝
重道尊儒必將見我矣俄而髙祖幸其第詔不聼拜親
執其手引與同坐謂之曰朕未能去兵以此為愧安生
曰黄帝尚有阪泉之戰况陛下龔行天罰乎髙祖又曰
齊氏賦役繁興竭民財力朕救焚拯溺思革其弊欲以
府庫及三䑓雜物散之百姓公以為何如安生曰昔武
王克商散鹿䑓之財發鉅橋之粟陛下此詔異代同美
髙祖又曰朕何如武王安生曰武王伐紂縣首白旗陛
下平齊兵不血刃愚謂聖畧為優髙祖大悅賜帛三百
匹米三百石宅一區并賜象笏及九環金帶自餘什物
稱是又詔所司給安車駟馬隨駕入朝并敕所在供給
至京敕令於大乗佛寺参議五禮宣政元年拜露門學
博士下大夫其時年已八十餘尋致仕卒於家安生既
學為儒宗當時受其業擅名於後者有馬榮伯張黒奴
竇士榮孔籠劉焯劉炫等皆其門人焉所撰周禮義疏
二十卷禮記義疏四十卷孝經義疏一卷並行於世
樂遜字遵賢河東猗氏人也年在幼童便有成人之操
弱冠為郡主簿魏正光中聞碩儒徐遵明領徒趙魏乃
就學孝經喪服論語詩書禮易左氏春秋大義尋而山
東冦亂學者散逸遜於擾攘之中猶志道不倦永安中
釋褐安西府長流参軍大統七年除子都督九年太尉
李弼請遜教授諸子既而太祖盛選賢良授以守令相
府户曹栁敏行䑓郎中盧光河東郡丞辛粲相繼舉遜
稱有牧民之才弼請留不遣十六年加授建忠將軍左
中郎將遷輔國將軍中散大夫都督歴弼府西閤祭酒
功曹諮議参軍魏廢帝二年太祖召遜敎授諸子在館
六年與諸儒分授經業遜講孝經論語毛詩及服䖍所
注春秋左氏傳魏恭帝二年授太學助敎孝閔帝踐阼
以遜有理務材除秋官府上士其年治太學博士轉治
小師氏下大夫自譙王儉以下並束脩行弟子之禮遜
以經術敎授甚有訓導之方及衛公直鎮蒲州以遜為
直府主簿加車騎將軍左光祿大夫武成元年六月以
霖雨經時詔百官上封事遜陳時宜一十四條其五條
切於政要其一崇治方曰竊惟今之在官者多求清身
克濟不至恵民爱物何者比來守令年期既促嵗責有
成盖謂猛濟為賢未甚優養此政既代後者復然夫政
之於民過急則刻薄傷緩則弛慢是以周失舒緩秦敗
急酷民非赤子當以赤子遇之宜在舒疾得𠂻不使勞
擾頃承魏之衰政人習逋違先王朝憲備行民咸識法
但可宣風正俗納民軌訓而已自非軍旅之中何用過
為廹切至於興邦致治事由徳敎漸以成之非在倉卒
竊謂姬周盛徳治興文武政穆成康自斯厥後不能無
事昔申侯將奔楚子誨之曰無適小國言以政狹法峻
將不汝容敬仲入齊稱曰幸若獲宥及於寛政然関東
諸州淪陷日久人在塗炭當慕息肩若不布政優優聞
諸境外將何以使彼勞民歸就樂土其二省造作曰頃
者魏都洛陽一時殷盛貴勢之家各營第宅車服器玩
皆尚奢靡世逐浮競人習澆薄終使禍亂交興天下喪
敗比來朝貢器服稍華百工造作務盡竒巧臣誠恐物
逐好移有損政俗如此等事頗宜禁省記言無作淫巧
以蕩上心傳稱宫室崇侈民力彫弊漢景有云黄金珠
玉饑不可食寒不可衣彫文刻鏤傷農事者也錦繡纂
組害女功者也以二者為饑寒之本源矣然國家非為
軍戎器用時事要須而造者皆徒費功力損國害民未
如廣勸農桑以衣食為務使國儲豐積大功易舉其三
明選舉曰選曹賞錄勲賢補擬官爵必宜與衆共之有
明揚之授使人得盡心如覩白日其材有升降其功有
厚薄祿秩所加無容不審即如州郡選置猶集鄉閭况
天下選曹不取物(以下缺/)州郡自可内除此外付曹銓
者既非機事何足可密人生處世以榮祿為重修身履
行以纂身為名然逄時既難失時為易其選置之日宜
令衆心明白然後呈奏使功勤見知品物稱悅其四重
戰伐曰魏祚告終天睠在徳而髙洋稱僣先迷未敗擁
逼山東事切肘腋譬猶棊劫相持爭行先後若一行非
當或成彼利誠應捨小營大先保封域不宜貪利在邊
輕為興動捷則勞兵分守敗則所損已多國家雖彊洋
不受弱詩云徳則不競何憚於病唯徳可以庇民非恃
彊也夫力均勢敵則進徳者勝君子道長則小人道消
故昔之善戰者先為不可勝以待敵之可勝彼行暴戾
我則寛仁彼為刻薄我必恵化使徳澤旁流人思有道
然後觀釁而作可以集事其五禁奢侈曰按禮人有貴
賤物有等差使用之有節品類之有度馬后為天下母
而身服大練所以率下也季孫相三君矣家無衣帛之
妾所以勵俗也比來富貴之家為意稍廣無不資装婢
隷作車後容儀服飾華美昡曜街衢仍使行者輟足路
人傾盖論其輸力公家未若介胄之士然其坐受優賞
自踰攻戰之人縱令不惜功費豈不有虧厥徳必有儲
蓄之餘孰與務恤軍士魯莊公有云衣食所安不敢愛
也必以分人詩言豈曰無衣與子同袍皆所以取人力
也又陳事上議之徒亦應不少當有上徹天聼者未聞
是非陛下雖念存物議欲盡天下之情而天下之情猶
為未盡何者取人受言貴在顯用若納而不顯是而不
用則言之者或寡矣保定二年以訓導有方頻加賞賜
遷遂伯中大夫授驃騎將軍大都督四年進車騎大將
軍儀同三司五年詔魯公贇畢公賢等俱以束脩之禮
同受業焉天和元年岐州刺史陳公純舉遜為賢良五
年遜以年在懸車上表致仕優詔不許於是賜以粟帛
及錢等授湖州刺史封安邑縣子邑四百户民多蠻左
未習儒風遜勸勵生徒加以課試數年之間化洽州境
蠻俗生子長大多與父母别居遜每加勸導多革前弊
在任數載頻被襃錫秩滿還朝拜皇太子諫議復在露
門教授皇子増邑一百户宣政元年進位上儀同大將
軍大象初進爵崇業郡公増邑通前二千户又為露門
博士二年進位開府儀同三司大將軍出為汾隂郡守
遜以老病固辭詔許之乃改授東揚州刺史仍賜安車
衣服及奴婢等又於本郡賜田十頃儒者以為榮隋開
皇元年卒於家年八十二贈本官加蒲陜二州刺史遜
性柔謹寡於交游立身以忠信為本不自矜尚每在衆
中言論未嘗為人之先學者以此稱之所著孝經論語
毛詩左氏春秋序論十餘篇又著春秋序義通賈服說
發杜氏違辭理並可觀
史臣曰前世通六藝之士莫不兼逹政術故云拾青紫
如地芥近代守一經之儒多暗於時務故有貧且賤之
恥雖通塞有命而大抵皆然嘗論之曰夫金之質也至
剛鑄之可以成器水之性也柔弱壅之可以壊山况乎
肖天地之貌含五常之徳朱藍易染薫蕕可變固以隨
鄒俗而好長纓化齊風而貴紫服若乃進趣矜尚中庸
之常情髙秩厚禮上智之所欲是以兩漢之朝重經術
而輕律令其聰明特逹者咸勵精於專門以通賢之質
挾黼藻之美大則必至公卿小則不失守令近代之政
先法令而後經術其沉黙孤㣲者亦篤志於章句以先
王之道飾腐儒之姿逹則不過侍講訓胄窮則終於弊
衣簞食由斯言之非兩漢棟梁之所育近代薪樗之所
産哉盖好尚之道殊遭遇之時異也史臣每聞故老稱
沈重所學非止六經而已至於天官律厯隂陽緯候流
畧所載釋老之典靡不博綜窮其幽賾故能馳聲海内
為一代儒宗雖前世徐廣何承天之儔不足過也
　
　
　
　
　
　
　
　
　周書卷四十五
　周書卷四十五考證
沈重傳沈重字徳厚○北史云字子厚
熊安生傳並行於世○北史安生傳末尚有數十行此
　書不載
　
　
　
　
　
　
　
　
　
　
　
　周書卷四十五考證
欽定四庫全書
　周書卷四十六
　　唐　令　狐　徳　棻　等　撰
　列傳第三十八
　　孝義
　　　李棠
　　　桞檜
　　　杜叔毗
　　　荆可
　　　秦族(弟榮先/)
　　　皇甫遐
　　　張元
夫塞天地而横四海者其唯孝乎奏大功而立顯名者
其唯義乎何則孝始事親惟后資於致治義在合宜惟
人頼以成徳上智禀自然之性中庸有企及之美其大
也則隆家光國盛烈與河海爭流授命滅親峻節與竹
帛俱茂其小也則溫枕扇席無替於晨昏損己利物有
助於名敎是以堯舜湯武居帝王之位垂至徳以敦其
風孔墨荀孟禀聖賢之資𢎞正道以勵其俗觀其所由
在此而已矣然而淳源旣往澆風愈扇禮義不樹亷讓
莫脩若乃綰銀黄列鐘鼎立於朝廷之間非一族也其
出忠入孝輕生蹈節者則蓋寡焉積龜貝實倉廩居於
閭巷之内非一家也其悦禮敦詩守死善道者則又鮮
焉斯固仁人君子所以興歎哲后賢宰所宜屬心如令
明敎化以救其弊優爵賞以勸其善布懇誠以誘其進
積歲月以求其終則今之所謂少者可以為多矣古之
所謂為難者可以為易矣故博採異聞網羅遺逸録其
可以垂範方來者為孝義篇云
李棠字長卿勃海蓨人也祖伯貴魏宣武時官至魯郡
守有孝行居父喪哀慼過禮遂以毁卒宣武嘉之贈勃
海相父元胄員外散騎侍郎棠幼孤好學有志操年十
七屬爾朱之亂與司空髙乾兄弟舉兵信都魏中興𥘉
辟衞軍府功曹參軍太昌中以軍功除征虜將軍行東
萊郡事魏孝武西遷棠時在凹北遂仕東魏及髙仲密
為北豫州刺史請棠為掾先是仲密與吏部郎中崔暹
有隙暹時被齊文襄委任仲密恐其搆已每不自安將
圖來附時東魏又遣鎭城奚壽興典兵事仲密但知民
務而已旣至州遂與棠謀執壽興以成其計仲密乃置
酒延壽興陰伏壯士欲因此執之壽興辭而不赴棠遂
往見之曰君與高公義符昆季今日之席以公為首豈
有賔客總萃而公無事不行將恐逺近聞之竊有疑怪
壽興遂與俱赴便發伏執之乃帥其士衆據城遣棠詣
闕歸欵太祖嘉之拜棠衞將軍右光禄大夫封廣宗縣
公邑一千户棠固辭曰臣世荷朝㤙義當奉國而往者
見拘逆命不獲陪駕西廵今日之來免罪為幸何敢以
此微庸冐受天爵如此者再三優詔不許俄遷給事黄
門侍郎加車騎大將軍儀同三司散騎常侍魏廢帝二
年從魏安公尉遲迥伐蜀蜀人未即降棠乃應募先使
諭之既入成都蕭撝問迥軍中委曲棠不對撝乃苦笞
辱之冀獲其實棠曰爾亡國餘燼不識安危奉命諭爾
反見躓頓我王者忠臣有死而已義不為爾移志也撝
不能得其要指遂害之子敞嗣
柳檜字季華祕書監虬之次弟也性剛簡任氣少文善
騎射果於斷決年十八起家奉朝請居父喪毁瘠骨立
服闋除陽城郡丞防城都督大統四年從太祖戰於河
橋先登有功授都督鎮鄯州八年拜湟河郡守仍典軍
事尋加平東將軍太中大夫吐谷渾入冦郡境時檜兵
少人懷憂懼檜撫而勉之衆心乃安因率數十人先擊
之潰亂餘衆乗之遂大敗而走以功封萬年縣子邑三
百户時吐谷渾强盛數侵疆場自檜鎮鄯州屢戰必破
之數年之後不敢為寇十四年遷河州别駕轉帥都督
俄拜使持節撫軍將軍大都督居三載徵還京師時檜
兄虬為祕書丞弟慶為尚書左丞檜嘗謂兄弟曰兄則
職典簡牘襃貶人倫弟則管轄羣司股肱朝廷可謂榮
寵矣然而四方未靜車書不一檜唯當蒙矢石履危難
以報國恩耳頃之太祖謂檜曰卿昔在鄯州忠勇顯著
今西境肅清無勞經畧九曲國之東鄙當勞君守之遂
令檜鎮九曲尋從大將軍王雄討上津魏興平之即除
魏興華陽二郡守安康人黄衆寶謀反連結黨與攻圍
州城乃相謂曰嘗聞柳府君勇悍其鋒不可當今既在
外方為吾徒腹心之疾也不如先擊之遂圍檜郡郡城
卑下士衆寡弱又無守禦之備連戰積十餘日士卒僅
有存者於是力屈城陷身被十數創遂為賊所獲既而
衆寶等進圍東梁州乃縛檜置城下欲令檜誘説城中
檜乃大呼曰羣賊烏合糧食已罄行即退散各宜勉之
衆寶大怒乃臨檜以兵曰速更汝辭不爾便就戮矣檜
守節不變遂害之棄屍水中城中人皆為之流涕衆寳
解圍之後檜兄子止戈方収檜屍還長安贈東梁州刺
史子斌嗣斌字伯逹年十七齊公憲召為記室早卒斌
弟雄亮字信誠幼有志節好學不倦年十二遭父艱㡬
至滅性終喪之後志在復讎柱國蔡國公廣欽其名行
引為記室參軍年始弱冠府中文筆頗亦委之後竟手
刃衆寶於京城朝野咸重其志節髙祖特恕之由是知
名大象末位至賔部下大夫
杜叔毗字子弼其先京兆杜陵人也徙居襄陽祖乾光
齊司徒右長史父漸梁邊城太守叔毗早嵗而孤事母
以孝聞性慷慨有志節勵精好學尤善左氏春秋仕梁
為宜豐侯蕭循府中直兵參軍大統十七年太祖令大
將軍逹奚武經畧漢州明年武圍循於南鄭循令叔毗
詣闕請和太祖見而禮之使未反而循中直兵參軍曹
策參軍劉曉謀以城降武時叔毗兄君錫為循中記室
參軍從子映録事參軍映弟晰中直兵參軍竝有文武
材畧各領部曲數百人策等忌之懼不同已遂誣以謀
叛擅加害焉循尋討策等擒之斬曉而免策及循降策
至長安叔毗朝夕號泣具申冤狀朝議以事在歸附之
前不可追罪叔毗内懷憤惋志在復讎然恐違朝憲坐
及其母遂沉吟積時母知其意謂叔毗曰汝兄横罹禍
酷痛切骨髓若曹策朝死吾以夕殁亦所甘心汝何疑
焉叔毗拜受母言愈更感勵後遂白日手刃策於京城
斷首刳腹解其肢體然後靣縛請就戮焉太祖嘉其志
氣特命赦之尋拜都督輔國將軍中散大夫遭母憂哀
毁骨立殆不勝喪服闋晉公護辟為中外府樂曹參軍
加授大都督遷使持節車騎大將軍儀同三司行義歸
郡守自君錫及宗室等為曹策所害猶殯梁州至是表
請迎喪歸葬髙祖許之葬事所須詔令官給在梁舊田
宅經外配者竝追還之仍賜田二百頃尋除陜州刺史
天和二年從衛國公直南討軍敗為陳人所擒陳人將
降之叔毗辭色不撓遂被害子廉卿
荆可河東猗氏人也性質朴容止有異於人能苦身勤
力供養其母隨時甘㫖終無匱乏及母喪水漿不入口
三日悲號擗踊絶而復蘇者數四葬母之後遂廬於墓
側晝夜悲哭負土成墳蓬髮不櫛沭菜食飲水而已然
可家舊墓塋域極大榛蕪至深去家十餘里而可獨宿
其中與禽獸雜處哀感逺近邑里稱之大統中郷人以
可孝行之至足以勸勵風俗乃上言焉太祖令州縣表
異之及服終之後猶若居喪大冢宰晉公護聞可孝行
特引見焉與可言論時有會於護意而護亦至孝其母
閻氏没於敵境不測存亡每見可自傷乆乖膝下重可
至性及可卒之後護猶思其純孝収可妻子於京城恒
給其衣食
秦族上郡洛川人也祖白父雚竝有至性聞於閭里魏
太和中板白潁州刺史大統中板雚鄜城郡守族性至
孝事親竭力為郷里所稱及其父喪哀毁過禮毎一痛
哭酸感行路既以母在恒抑割哀情以慰其母意四時
珍羞未嘗匱乏與弟榮先復相友愛閨門之中怡怡如
也尋而其母又没哭泣無時唯飲水食菜而已終喪之
後猶蔬食不入房室二十許年郷里咸歎異之其邑人
王元逹等七十餘人上其狀有詔表其門閭榮先亦至
孝遭母喪哀慕不已遂以毁卒邑里化其孝行世宗嘉
之乃下詔曰孝為政本徳乃化先既表天經又明地義
榮先居喪致疾至感過人窮號不反迄乎滅性行標當
世理鏡幽明此而不顯道將何述可贈滄洲刺史以旌
厥異
皇甫遐字永覽河東汾隂人也累世寒微而郷里稱其
和睦遐性純至少喪父事母以孝聞保定末又遭母喪
乃廬於墓側負土為墳後於墓南作一禪窟陰雨則穿
窟晴霽則營墓曉夕勤力未嘗暫停積以歲年墳髙數
丈周回五十餘歩禪窟重䑓兩匝總成十有二室中間
行道可容百人遐食粥枕􁏘櫛風沭雨形容枯顇家人
不識當其營墓之初乃有鴟鳥各一徘徊悲鳴不離墓
側若助遐者經月餘日乃去逺近聞其至孝競以米麵
遺之遐皆受而不食悉以營佛齋焉郡縣表上其狀有
詔旌異之
張元字孝始河北芮城人也祖成假平陽郡守父延儁
仕州郡累為功曹主簿竝以純至為郷里所推元性謙
謹有孝行微渉經史然精脩釋典年六歲其祖以夏中
熱甚欲將元就井浴元固不肯從祖謂其貪戲乃以杖
擊其頭曰汝何為不肯洗浴元對曰衣以蓋形為覆其
䙝元不能䙝露其體於白日之下祖異而捨之南隣有
二杏樹杏熟多落元園中諸小兒競取而食之元所得
者送還其主村陌有狗子為人所棄者元見即収而養
之其叔父怒曰何用此為將欲更棄之元對曰有生之
類莫不重其性命若天生天殺自然之理今為人所棄
而死非其道也若見而不収養無仁心也是以収而養
之叔父感其言遂許焉未㡬乃有狗母銜一死兎置元
前而去及元年十六其祖喪明三年元恒憂泣晝夜讀
佛經禮拜以祈福祐後讀藥師經見盲者得視之言遂
請七僧然七燈七日七夜轉藥師經行道每言天人師
乎元為孫不孝使祖喪明今以燈光普施法界願祖目
見明元求代闇如此經七日其夜夢見一老公以金鎞
治其祖目謂元曰勿憂悲也三日之後汝祖目必差元
於夢中喜躍遂即驚覺乃遍告家人居三日祖果目明
其後祖臥疾再周元恒隨祖所食多少衣冠不解旦夕
扶侍及祖殁號踴絶而復蘇復喪其父水漿不入口三
日郷里咸歎異之縣博士楊軌等二百餘人上其狀有
詔表其門閭
史臣曰李棠柳檜竝臨危不撓視死如歸其壯志貞情
可與青松白玉比質也然檜恩隆加等棠禮闕飾終有
周之政於是乎偏矣雄亮銜戴天之痛叔毗切同氣之
悲援白刃而不顧雪家冤於輦轂觀其志節處死固為
易也荆可秦族之徒生自隴畝曾無師資之訓因心而
成孝友乘理而蹈禮節如使舉世若兹則羲農何逺之
有若乃誠感天地孝通神明見之於張元矣
　
　
　周書卷四十六
欽定四庫全書
　周書卷四十七
　　唐　令　狐　徳　棻　等　撰
　列傳第三十九
　　藝術
　　　異儁
　　　蔣昇
　　　姚僧垣(子最/)
　　　黎景熙
　　　趙文深
　　　褚該(强練/)　(衛元嵩/)
太祖受命之始屬天下分崩于時戎馬交馳而學術之
士蓋寡故曲藝末技咸見引納至若兾儁蔣昇趙文深
之徒雖才愧昔人而名著當世及剋定鄢郢俊異畢集
樂茂雅蕭吉以隂陽顯庾季才以天官稱史元華相術
擅竒許奭姚僧垣方藥特妙斯皆一時之羙也茂雅元
華許奭史失其傳季才蕭吉官成於隋自餘紀於此篇
以備遺闕云爾
兾儁字僧儁太原陽邑人也性沉謹善隸書特工模寫
魏太昌初為賀拔岳墨曹參軍及岳被害太祖引為記
室時侯莫陳悦阻兵隴右太祖志在平之乃令儁偽為
魏帝勅書與費也頭令將兵助太祖討悦儁依舊勅模
寫及代舍人主書等署與真無異太祖大悦費也頭已
曾得魏帝勅書及見此勅不以為疑遂遣歩騎一千受
太祖節度大統𥘉除丞相府城局參軍封長安縣男邑
二百户從復𢎞農戰沙苑進爵為子出為華州中正十
三年遷襄樂郡守尋徵敎世宗及宋獻公等隸書時俗
入書學者亦行束修之禮謂之謝章儁以書字所興起
自蒼頡若同常俗未為合禮遂啓太祖釋奠蒼頡及先
聖先師除黄門侍郎本州大中正累遷撫軍將軍右金
紫光禄大夫都督通直散騎常侍車騎大將軍儀同三
司世宗二年以本官為大使廵歴州郡察風俗理冤滯
還拜小御正尋出為湖州刺史性退靜毎以清約自處
前後所歴頗有聲稱尋加驃騎大將軍開府儀同三司
改封昌樂縣伯又進爵為侯增邑并前一千六百户後
以疾卒
蔣昇字鳯起楚國平河人也父儁魏南平王府從事中
郎趙興郡守昇性恬靜少好天文𤣥象之學太祖雅信
待之常侍左右以備顧問大統二年東魏將竇泰入冦
濟自風陵頓軍潼闗太祖出師馬牧澤時西南有黄紫
氣抱日從未至酉太祖謂昇曰此何祥也昇曰西南未
地主土土王四季秦之分也今大軍既出喜氣下臨必
有大慶於是進軍與竇泰戰擒之自後遂降河東剋𢎞
農破沙苑由此愈被親禮九年高仲密以北豫州来附
太祖欲遣兵援之又以問昇昇對曰春王在東熒惑又
在井鬼之分行軍非便太祖不從軍遂東行至邙山不
利而還太師賀拔勝怒白太祖曰蔣昇罪合萬死太祖
曰蔣昇固諫云出師不利此敗也孤自取之非昇過也
魏恭帝元年以前後功授車騎大將軍儀同三司封高
城縣子邑五百户保定二年增邑三百户除河東郡守
尋入為太史中大夫以老請致仕詔許之加定州刺史
卒於家
姚僧垣字法衛吳興武康人吳太常信之八世孫也曾
祖郢宋員外散騎常侍五城侯父菩提梁高平令嘗嬰
疾歴年乃留心醫藥梁武帝性又好之每召菩提討論
方術言多會意由是頗禮之僧垣幼通洽居䘮盡禮年
二十四即傳家業梁武帝召入禁中面加討試僧垣酬
對無滯梁武帝甚竒之大通六年解褐臨川嗣王國左
常侍大同五年除驃騎廬陵王府田曹參軍九年還領
殿中醫師時武陵王所生葛修華宿患積時方術莫効
梁武帝乃令僧垣視之還具説其狀并記增損時候梁
武帝歎曰卿用意綿密乃至於此以此候疾何疾可逃
朕常以前代名人多好此術是以每恒留情願識治體
今聞卿説益開人意十一年轉領大醫正加文徳主帥
直閤將軍梁武帝嘗因發熱欲服大黄僧垣曰大黄乃
是快藥然至尊年高不宜輕用帝弗從遂至危篤梁簡
文帝在東宫甚禮之四時伏臘毎有賞賜太清元年轉
鎭西湘東王府中記室參軍僧垣少好文史不留意於
章句時商畧今古則為學者所稱及侯景圍建業僧垣
乃棄妻子赴難梁武帝嘉之授戎昭將軍湘東王府記
室參軍及宫城䧟百官逃散僧垣假道歸至吳興謁郡
守張嶸嶸見僧垣流涕曰吾過荷朝㤙今報之以死君
是此邦大族又朝廷舊臣今日得君吾事辦矣俄而景
兵大至攻戰累日郡城遂陷僧垣竄避乆之乃被拘執
景將侯子鑒素聞其名深相器遇因此𫉬免及梁簡文
嗣位僧垣還建業以本官兼中書舍人子鑒尋鎭廣陵
僧垣又隨至江北梁元帝平侯景召僧垣赴荆州改授
晉安王府諮議其時雖剋平大亂而任用非才朝政混
淆無復綱紀僧垣毎深憂之謂故人曰吾觀此形勢禍
敗不乆今時上策莫若近關聞者皆掩口竊笑梁元帝
嘗有心腹疾乃召諸醫議治療之方咸謂至尊至貴不
可輕脱宜用平藥可漸宣通僧垣曰脉洪而實此有宿
食非用大黄必無差理梁元帝從之進湯訖果下宿食
因而疾愈梁元帝大喜時初鑄錢一當十乃賜錢十萬
實百萬也及大軍剋荆州僧垣猶侍梁元帝不離左右
為軍人所止方泣涕而去尋而中山公護使人求僧垣
僧垣至其營復為燕公于謹所召大相禮接太祖又遣
使馳驛徵僧垣謹固留不遣謂使人曰吾年時衰暮疹
疾嬰沉今得此人望與之偕老太祖以謹勲徳隆重乃
止焉明年隨謹至長安武成元年授小畿伯下大夫金
州刺史伊婁穆以疾還京請僧垣省疾乃云自腰至臍
似有三縛兩脚緩縱不復自持僧垣為診脉處湯三劑
穆初服一劑上縛即解次服一劑中縛復解又服一劑
三縛悉除而兩脚疼痺猶自攣弱更為合散一劑稍得
屈申僧垣曰終待霜降此患當愈及至九月遂能起行
大將軍襄樂公賀蘭隆先有氣疾加以水腫喘息奔急
坐卧不安或有勸其服决命大散者其家疑未能決乃
問僧垣僧垣曰意謂此患不與大散相當若欲自服不
煩賜問因而委去其子殷勤拜請曰多時抑屈今日始
來竟不可治意實未盡僧垣知其可差即為處方勸使
急服便即氣通更服一劑諸患悉愈天和元年加授車
騎大將軍儀同三司大將軍樂平公竇集暴感風疾精
神瞀亂無所覺知諸醫先視者皆云已不可救僧垣後
至曰困則困矣終當不死若專以見付相為治之其家
忻然請受方術僧垣為合湯散所患即瘳大將軍永世
公叱伏列椿苦利積時而不廢朝謁燕公謹嘗問僧垣
曰樂平永世俱有痼疾若如僕意永世差輕對曰夫患
有深淺時有剋殺樂平雖困終當保全永世雖輕必不
免死謹曰君言必死當在何時對曰不出四月果如其
言謹歎異之六年遷遂伯中大夫建徳三年文宣太后
寢疾醫巫雜説各有異同高祖御内殿引僧垣同坐曰
太后患勢不輕諸醫並云無慮朕人子之情可以意得
君臣之義言在無隱公謂何如對曰臣無聽聲視色之
妙特以經事已多准之常人竊以憂懼帝泣曰公既決
之矣知復何言尋而太后崩其後復因召見帝問僧垣
曰姚公為儀同㡬年對曰臣忝荷朝恩於兹九載帝曰
勤勞有日朝命宜隆乃授驃騎大將軍開府儀同三司
又勅曰公年過縣車可停朝謁若非别勅不勞入見四
年高祖親戎東討至河陰遇疾口不能言臉垂覆目不
復瞻視一足短縮又不得行僧垣以為諸藏俱病不可
並治軍中之要莫先於語乃處方進藥帝遂得言次又
治目目疾便愈末乃治足足疾亦瘳比至華州帝已痊
復即除華州刺史仍詔隨入京不令在鎭宣政元年表
請致仕優詔許之是嵗高祖行幸雲陽遂寢疾乃詔僧
垣赴行在所内史栁昇私問曰至尊貶膳日乆脉候何
如對曰天子上應天心或當非愚所及若凡庶如此萬
無一全尋而帝崩宣帝初在東宫常苦心痛乃令僧垣
治之其疾即愈帝甚悦及即位恩禮彌隆常從容謂僧
垣曰常聞先帝呼公為姚公有之乎對曰臣曲荷殊私
實如聖㫖帝曰此是尚齒之辭非為貴爵之號朕當為
公建國開家為子孫永業乃封長壽縣公邑一千户册
命之日又賜以金帶及衣服等大象二年除太醫下大
夫帝尋有疾至于大漸僧垣宿直侍帝謂隋公曰今日
性命唯委此人僧垣知帝診候危殆必不全濟乃對曰
臣荷恩既重思在効力但恐庸短不逮敢不盡心帝頷
之及靜帝嗣位遷上開府儀同大將軍隋開皇初進爵
北絳郡公三年卒時年八十五遺誡衣白帢入棺朝服
勿歛靈上唯置香奩毎日設清水而已贈本官加荆湖
三州刺史僧垣醫術高妙為當世所推前後効驗不可
勝記聲譽既盛逺聞邊服至於諸蕃外域咸請託之僧
垣乃搜採竒異參校徵効者為集騐方十二卷又撰行
記三卷行於世長子察在江南
次子最字士㑹幼而聰敏及長博通經史尤好著述年
十九隨僧垣入闗世宗盛聚學徒校書於麟趾殿最亦
預為學士俄授齊王憲府水曹參軍掌記室事特為憲
所禮接賞賜隆厚宣帝嗣位憲以嫌疑被誅隋文帝作
相追復官爵最以陪遊積歲恩顧過隆乃録憲功績為
傳送上史局最幼在江左迄于入闗未習醫術天和中
齊王憲奏高祖遣最習之憲又謂最曰爾博學高才何
如王襃庾信王庾名重兩國吾視之蔑如接待資給非
爾家比也爾宜深識此意勿不存心且天子有勅彌須
勉勵最於是始受家業十許年中畧盡其妙毎有人造
請効驗甚多隋文帝踐極除太子門大夫以父憂去官
哀毁骨立既免䘮襲爵北絳郡公復為太子門大夫俄
轉蜀王秀友秀鎮益州遷秀府司馬及平陳察至最自
以非嫡讓封於察隋文帝許之秀後隂有異謀隋文帝
令公卿窮治其事開府慶整郝偉等並推過於秀最獨
曰凡有不法皆最所為王實不知也搒訊數百卒無異
辭最竟坐誅時年六十七論者義之撰梁後畧十卷行
於世
黎景熙字季明河間鄚人也少以字行於世曾祖嶷魏
太武時從破平凉有功賜爵容城縣男加鷹揚將軍後
為燕郡守祖鎭襲爵為員外散騎侍郎父瓊太和中襲
爵歴員外郎魏縣令後至鄜城郡守季明少好讀書性
强記黙識而無應對之能其從祖廣太武時為尚書郎
善古學嘗從吏部尚書清河崔𤣥伯受字義又從司徒
崔浩學楷篆自是家傳其法季明亦傳習之頗與許氏
有異又好占𤣥象頗知術數而落魄不事生業有書千
餘卷雖窮居獨處不以飢寒易操與范陽盧道源為莫
逆之友永安中道源勸令入仕始為威烈將軍魏孝武
初遷鎭逺將軍尋除歩兵校尉及孝武西遷季明乃寓
居伊洛侯景徇地河外召季明從軍尋授銀青光祿大
夫加中軍將軍拜行臺郎中除黎陽郡守季明從至懸
瓠察景終不足恃遂去之客於潁川以世路未清欲優
遊卒歲時王思政鎮潁川累使召季明不得已出與相
見留於内館月餘太祖又徵之遂入闗乃令季明正定
古今文字於東閣大統末除安西將軍尋拜著作佐郎
於時倫輩皆位兼常伯車服華盛唯季明獨以貧素居
之而無愧色又勤於所職著述不怠然性尤專固不合
於時是以一為史官遂十年不調魏恭帝元年進號平
南將軍右銀青光禄大夫六官建為外史上士孝閔帝
踐阼加征南將軍右金紫光禄大夫時大司馬賀蘭祥
討吐谷渾詔季明從軍還除驃騎將軍右光禄大夫武
成末遷外史下大夫保定三年盛營宫室春夏大旱詔
公卿百寮極言得失季明上書曰臣聞成湯遭旱以六
事自陳宣王太甚而珪璧斯竭豈非逺慮元元俯哀兆
庶方今農要之月時雨猶愆率土之心有懷渇仰陛下
垂情萬類子愛羣生覲禮百神猶未豐洽者豈或作事
不節有違時令舉措失中儻邀斯旱春秋君舉必書動
為典禮水旱隂陽莫不應行而至孔子曰言行君子之
所以動天地可不愼乎春秋莊公三十一年冬不雨五
行傳以為是歲一年而三築臺奢侈不恤民也僖公二
十一年夏大旱五行傳以為時作南門勞民興役漢惠
帝二年夏大旱五年夏大旱江河水少谿澗水絶五行
傳以為先是發民十四萬六千人城長安漢武帝元狩
三年夏大旱五行傳以為是歲發天下故吏穿昆明池
然則土木之功動民興役天輒應之以異典籍作誡儻
或可思上天譴告改之則善今若息民省役以答天譴
庶靈澤時降嘉穀有成則年登可覬子來非晚詩云民
亦勞止迄可小康惠此中國以綏四方或恐極陽生隂
秋多雨水年復不登民將無覬如又薦飢為慮更甚時
豪富之家競為奢麗季明又上書曰臣聞寛大所以兼
覆慈愛可以懷衆故天地稱其高厚者萬物得其容飬
焉四時著其寒暑者庶類資其忠信焉是以帝王者寛
大象天地忠信則四時招摇東指天下識其春人君布
徳率土懷其惠伏惟陛下資乾御㝢品物咸亨時乘六
龍自强不息好問受規天下幸甚自古至治之君亦皆
廣延博訪詢採蒭蕘置皷樹木以求其過頃年亢旱踰
時人懷望歲陛下爰發明詔廣求人瘼同禹湯之罪已
高宋景之守正澍雨應時年穀斯稔剋已節用慕質惡
華此則尚矣然而朱紫仍耀於衢路綺縠猶侈於豪家
裋褐未充於細民糟糠未厭於編户此則勸導之理有
所未周故也今雖導之以政齊之以刑風俗固難以一
矣昔文帝集上書之囊以作帷帳惜十家之産不造露
臺後宫所幸衣不曵地方之今日富室之飾曾不如婢
隸之服然而以身率下國富刑清廟稱太宗良有以也
臣聞聖人乆於其道而天下化成今承魏氏䘮亂之後
貞信未興宜先遵五羙屏四惡革浮華之俗抑流競之
風察鴻都之小藝焚雉頭之異服無益之貨勿重於時
虧徳之器勿陳於側則民知徳矣臣又聞之為治之要
在於選舉若差之毫釐則有千里之失後來居上則致
積薪之譏是以古之善為治者貫魚以次任必以能爵
人於朝不以私愛簡材以授其官量能以任其用官得
其材用當其器六轡既調坐致千里虞舜選衆不仁者
逺則庶事康哉民知其化矣帝覽而嘉之時外史廨宇
屢移未有定所季明又上言曰外史之職漢之東觀儀
等石渠司同天禄是乃廣内祕府藏言之奥帝王所寳
此焉攸在自魏及周公館不立臣雖愚瞽猶知其非是
以去年十一月中敢冐陳奏將降中㫖即遣修營荏苒
一周未加功力臣職思其憂敢不重請帝納焉於是廨
宇方立天和三年進車騎大將軍儀同三司後以疾卒
趙文深字徳本南陽宛人也父遐以醫術進仕魏為尚
藥典御文深少學楷隸年十一獻書於魏帝立義歸朝
除大丞相府法曹參軍文深雅有鍾王之則筆勢可觀
當時碑牓唯文深及兾儁而已大統十年追論立義功
封白石縣男邑二百户太祖以隸書紕繆命文深與黎
季明沈遐等依説文及字林刋定六體成一萬餘言行
於世及平江陵之後王褒入關貴遊等翕然並學褒書
文深之書遂被遐棄文深慙恨形於言色後知好尚難
反亦攻習褒書然竟無所成轉被譏議謂之學歩邯鄲
焉至於碑牓餘人猶莫之逮王褒亦毎推先之宫殿樓
閣皆其迹也遷縣伯下大夫加儀同三司世宗令至江
陵書景福寺碑漢南人士亦以為工梁主蕭察觀而羙
之賞遺甚厚天和元年露寢等初成文深以題牓之功
増邑二百户除趙興郡守文深雖外任每須題牓輒復
追之後以疾卒
褚該字孝通河南陽翟人也晉末遷居江左祖長樂齊
竟陵王錄事參軍父義昌梁鄱陽王中記室該幼而謹
厚有譽郷曲尤善醫術見稱於時仕梁歴武陵王府參
軍隨府西上後與蕭撝同歸國授平東將軍左銀青光
禄大夫轉驃騎將軍右光禄大夫武成元年除醫正上
士自許奭死後該稍為時人所重賔客迎候亞於姚僧
垣天和初遷縣伯下大夫五年進授車騎大將軍儀同
三司該性淹和不自矜尚但有請之者皆為盡其藝術
時論稱其長者焉後以疾卒子士則亦傳其家業時有
强練不知何許人亦不知其名字魏時有李順興者語
黙不恒好言未然之事當時號為李練世人以强類練
故亦呼為練焉容貌長壯有異於人神精敞怳莫之能
測意欲有所論説逄人輒言若値其不欲言縱苦加祈
請亦不相酬答𥘉聞其言畧不可解事過之後往往有
驗恒寄住諸佛寺好遊行民家兼歴造王公邸第所至
之處人皆敬而信之晉公護未誅之前曾手持一大瓠
到護第門外抵而破之乃大言曰瓠破子苦時柱國平
高公侯伏侯龍恩早依隨護深被任委强練至龍恩宅
呼其妻元氏及其妾媵並婢僕等並令連席而坐諸人
以逼夫人苦辭不肻强練曰汝等一例人耳何有貴賤
遂逼就坐未㡬而護誅諸子並死龍恩亦伏法仍籍没
其家建德中毎夜上街衢邊樹大哭釋迦牟尼佛或至
申旦如此者累日聲甚哀怜俄而廢佛道二敎大象末
又以一無底囊歴長安市肆告乞市人爭以米麥遺之
强練張囊投之隨即漏之於地人或問之曰汝何為也
强練曰此亦無餘但欲使諸人見盛空耳至隋開皇初
果移都於龍首山長安城遂空廢後亦莫知其所終又
有蜀郡衛元嵩者亦好言將來之事蓋江左寳誌之流
天和中著詩預論周隋廢興及皇家受命並有徵驗性
尤不信釋敎嘗上疏極論之史失其事故不為傳
史臣曰仁義之於敎大矣術藝之於用博矣狥於是者
不能無非厚於利者必有其害詩書禮樂所失也淺故
先王重其徳方術技巧所失也深故往哲輕其藝夫能
通方術而不詭於俗習技巧而必蹈於禮者豈非大雅
君子乎姚僧垣診候精審名冠於一代其所全濟固亦
多焉而𢎞兹義方皆為令器故能享眉壽縻好爵老𣆀
云天道無親常與善人於是信矣
　
　
　
　
　周書卷四十七
欽定四庫全書
　周書卷四十八
　　唐　令　狐　徳　棻　等　撰
　列傳第四十
　　蕭察(子巋子巋子琮八察長子嶚第第五子巖蔡/第六  岌  第  子岑  巋  三子瓛)
　　　　(大寳薛大寳弟大業/正    暉  許孝敬)　(王操成魏益徳/甄元    劉盈)　(尹/岑)
　　　　(善方王傅准范宗如周君蕭欣袁栁洋/岳    㳬    廸  沈  游    敞)　(徐/)
蕭察字理孫蘭陵人也梁武帝之孫昭明太子統之第
三子㓜而好學善屬文尤長佛義特為梁武帝所嘉賞
梁普通六年封曲江縣公中大通三年進封岳陽郡王
歴官宣惠将軍知石頭戍事琅邪彭城二郡太守東揚
州刺史初昭明卒梁武帝舍察兄弟而立簡文内常愧
之寵亞諸子以㑹稽人物殷阜一都之會故有此授以
慰其心察既以其昆弟不得為嗣常懐不平又以梁武
帝衰老朝多秕政有敗亡之漸遂蓄聚貨財交通賔客
招募輕俠折節下之其勇敢者多歸附左右遂至數千
人皆厚加資給中大同元年除持節都督雍梁東益南
北秦五州郢州之竟陵司州之隨郡諸軍事西中郎将
領寧蠻校尉雍州刺史察以㐮陽形勝之地又是梁武
創基之所時平足以樹根本世亂可以圗霸功遂克己
勵節樹恩於百姓務修刑政志存綏養乃下教曰昔之
善為政者不獨師所見藉聼衆賢則所聞自逺資鑒外
物故在矚致明是以龎参䘏民蓋訪言於髙逸馬援居
政每責成於掾史王沉爰加厚賞吕䖍功有所由故能
顯美政於當年流芳塵於後代吾以陋識来牧盛藩每
慮徳不被民政道或紊中宵拊枕對案忘饑思納良謨
以匡弗逮雍州部内有不便於民不利於政長吏貪殘
戍将愞弱闗市恣其裒刻豪猾多所苞藏並宻以名聞
當加釐正若刺史治道之要弛張未允循酷乖理任用
違才或愛狎邪佞或斥廢忠謇彌思啓告用祛未悟鹽
梅舟檝允屬良規苦口藥石想勿余隐并廣示鄉閭知
其欵意於是境内稱治太清二年梁武帝以察兄河東
王譽為湘州刺史徙湘州刺史張纘為雍州以代察纘
恃其才望志氣矜驕輕譽少年州府迎侯有闕譽深銜
之及至鎮遂託疾不與纘相見後聞侯景作亂頗凌蹙
纘纘懼為所擒乃輕舟夜遁将之雍部復慮察拒之梁
元帝時鎮江陵與纘有舊纘将因之以斃察兄弟㑹梁
元帝與譽及信州刺史桂陽王慥各率所領入援金陵
慥下峡至江津譽次江口梁元帝屆郢州之武成屬侯
景已請和梁武帝詔罷援軍譽自江口将旋湘鎮慥欲
俟梁元帝至謁督府方還州纘時在江陵乃貽梁元帝
書曰河東載檣上水欲襲江陵岳陽在雍共謀不逞江
陵遊軍主朱榮又遣使報云桂陽住此欲應譽察梁元
帝信之乃鑿船沉米斬纜而歸至江陵収慥殺之令其
子方等王僧辯等相繼攻譽於湘州譽又告急於察察
聞之大怒初梁元帝将援建業令所督諸州並發兵下
赴國難察遣府司馬劉方貴領兵為前軍出漢口及将
發元帝又使諮議参軍劉㲄喻察令自行詧辭頗不順
元帝又怒而方貴先與察不協潛與元帝相知尅期襲
察未及發㑹詧以他事召方貴方貴疑謀泄遂據樊城
拒命察遣使魏益徳杜岸等衆軍攻之方貴窘急令其
子遷超乞師於江陵元帝乃厚資遣纘若将述職而宻
援方貴纘次大隄樊城已䧟察擒方貴兄弟及黨與並
斬之纘因進至州察遷延不受代乃以西城居之待之
以禮軍民之政猶歸於察察以搆其兄弟事始於纘将
宻圗之纘懼請元帝召之元帝乃徴纘於察察留不遣
杜岸兄弟紿纘曰民觀岳陽殿下勢不仰容不如且徃
西山以避此禍使君既得物情逺近必當歸集以此義
舉事無不濟纘深以為然因與岸等結盟誓纘又要雍
州人席引等於西山聚衆纘乃服婦人衣乗青布轝與
親信十餘人出奔引等與杜岸馳告察詧令中兵参軍
尹正共岸等率兵追討並擒之纘懼不免因請為沙門
詧時以譽危急乃留諮議参軍蔡大寳守㐮陽率衆二
萬騎千匹伐江陵以救之于時江陵立栅周遶郭邑而
北面未就察因攻之元帝大懼乃遣参軍庾㚟謂察曰
正徳肆亂天下崩離汝復效尤将欲何謂吾蒙先帝愛
顧以汝兄弟見屬今以姪伐叔逆順安在察謂㚟曰家
兄無罪累被攻圍同氣之情豈可坐觀成敗七父若顧
先恩豈應若是如能退兵湘水吾便旋斾㐮陽察既攻
栅不尅退而築城又盡鋭攻之㑹大雨暴至平地水四
尺察軍中霑漬衆頗離心其将杜岸岸弟㓜安及其兄
子龕懼察不振以其屬降於江陵察衆大駭其夜遁歸
㐮陽器械輜重多没於湕水初察囚張纘於軍至是先
殺纘而後退焉杜岸之降也請以五百騎襲㐮陽去城
三十里城中覺之蔡大寳乃輔察母保林龔氏登陴閉
門拒戰㑹詧夜至襲氏不知其敗謂為賊也至曉見察
乃納之岸等以察至遂奔其兄瓛於廣平察遣将尹正
薛暉等攻拔之獲瓛岸等并其母妻子女並於㐮陽北
門殺之盡誅諸杜宗族親者其㓜稚踈屬下𧖟室又發
掘其墳墓燒其骸骨灰而揚之察既與江陵搆隙恐不
能自固大統十五年乃遣使稱藩請為附庸太祖令丞
相府東閤祭酒榮權使焉察大悦是嵗梁元帝令柳仲
禮率衆進圗㐮陽察懼乃遣其妻王氏及世子嶚為質
以請救太祖又令榮權報命仍遣開府楊忠率兵援之
十六年楊忠擒仲禮平漢東察乃獲安時朝議欲令詧
發喪嗣位察以未有璽命辭不敢當榮權時在詧所乃
馳還具言其状太祖遂令假散騎常侍鄭穆及榮權持
節䇿命察為梁王察乃於襄陽置百官承制封拜十七
年察留蔡大寳居守乃自襄陽来朝太祖謂察曰王之
来此頗由榮權王欲見之乎詧曰幸甚太祖乃召權與
察相見仍謂之曰榮權吉士也寡人與之從事未嘗見
其失信察曰榮常侍通二國之言無私故察今者得歸
誠魏闕耳魏恭帝元年太祖令柱國于謹伐江陵察以
兵會之及江陵平太祖立察為梁主居江陵東城資以
江陵一州之地其㐮陽所統盡歸於我察乃稱皇帝於
其國年號大定追尊其父統為昭明皇帝廟號髙宗統
妃蔡氏為昭徳皇后又尊其所生母龔氏為皇太后立
妻王氏為皇后子巋為皇太子其慶賞刑威官方制度
並同王者惟上䟽則稱臣奉朝廷正朔至於爵命其下
亦依梁氏之舊其戎章勲級則又兼用柱國等官又追
贈叔父邵陵王綸太宰諡曰壯武贈兄河東王譽丞相
諡曰武桓太祖乃置江陵防主統兵居於西城名曰助
防外示助察備禦内實兼防察也初江陵滅梁元帝将
王琳㨿湘州志圖匡復及察立琳乃遣其将潘純陁侯
方兒来冦察出師禦之純陁等退歸夏口詧之四年察
遣其大将軍王操率兵畧取王琳之長沙武陵南平等
郡五年王琳又遣其将雷又柔襲陷監利郡太守蔡大
有死之尋而琳與陳人相持稱藩乞師於察察許之師
未出而琳軍敗附於齊是嵗其太子巋来朝京師詧之
六年夏震其前殿崩壓殺二百餘人初江陵平察将尹
徳毅説察曰臣聞人主之行與匹夫不同匹夫者飾小
行競小廉以取名譽人主者定天下安社稷以成大功
今魏虜貪惏罔顧弔民伐罪之義必欲肆其殘忍多所
誅夷俘囚士庶並為軍實然此等戚屬咸在江東念其
充餌豺狼見拘異域痛心疾首何日能忘殿下方清宇
宙紹兹鴻緒悠悠之人不可門到户説其塗炭至此咸
謂殿下為之殿下既殺人父兄孤人子弟人盡讐也誰
與為國但魏之精鋭盡萃於此犒師之禮非無故事若
殿下為設享㑹因請于謹等為歡彼無我虞當相率而
至預伏武士因而斃之分命果毅掩其營壘斬馘逋醜
俾無遺噍江陵百姓撫而安之文武官寮随即銓授既
荷更生之恵孰不忻戴聖明魏人懾息未敢送死王僧
辯之徒折簡可致然後朝服濟江入踐皇極纘堯復禹
萬世一時晷刻之間大功可立古人云天與不取反受
其咎時至不行反受其殃願殿下恢𢎞逺畧勿懐匹夫
之行察不從謂徳毅曰卿之此䇿非不善也然魏人待
我甚厚未可背徳若遽為卿計則鄧祁侯所謂人将不
食吾餘也既而闔城長㓜被虜入闗又失㐮陽之地詧
乃追悔曰恨不用尹徳毅之言以至於是又見邑居殘
毁干戈日用恥其威畧不振常懐憂憤乃著愍時賦以
見意其詞曰嗟余命之舛薄實賦運之逢屯既殷憂而
彌嵗復坎壇以相隣晝營營而至晚夜耿耿而通晨望
否極而云泰何杳杳而無津悲晉璽之遷趙痛漢鼎之
移新無田范之明畧愧夷齊之得仁遂胡顔而茍免謂
小屈而或申豈妖沴之無已何國歩之長淪恨少生而
輕弱夲無志於爪牙謝兩章之雄勇恧二東之英華豈
三石於杜鄠異五馬於琅邪直受性而好善類蓬生之
在麻冀無咎而霑慶将保静而蠲邪何昊穹之弗惠值
上帝之紆奢神州鞠為茂草赤縣遶於長虵徒仰天而
太息空撫襟而咨嗟惟古人之有懐尚或感於知己况
託萼於霄極寵渥流於無已或小善而必襃時片言而
見美昔待罪於禹川歴三考而無紀𫉬免戾於明時遂
超隆於宗子始觧印於稽山即驅傳於湘水彼南陽之
舊國實天漢之嘉祉既川岳之形勝復龍躍之基趾此
首賞之謬及謂維城之足恃值諸侯之攜貳遂留滯於
樊川等勾踐之絶望同重耳之終焉望南枝而灑泣或
東顧而潺湲歸歟之情何極首丘之思邈然忽值魏師
入討于彼南荆既車徒之赩赫遂一鼓而陵城同寤生
之舍許等小白之全邢伊社稷之不泯實有感於恩靈
矧吾人之固陋逈飄薄於流萍忽沉滯於兹土復朞月
而無成昔方千而畿甸今七里而磐縈寡田邑而可賦
闕丘井而求兵無河内之資待同滎陽之未平夜騷騷
而擊柝晝孑孑而揚旌烽凌雲而逈照馬伏櫪而悲鳴
既有懐於斯日亦焉得而云寧彼雲夢之舊都乃標竒
於昔者驗徃記而瞻今何名髙而實寡寂寥井邑荒涼
原野徒揄揚於宋玉空稱嗟於司馬南方卑而歎屈長
沙濕而悲賈余家國之一匡庶興周而祀夏忽縈憂而
北屈豈年華之天假加以狗盗䑕竊蜂蠆狐狸羣圉隷
而為寇聚臧𫉬而成師窺覦津渚跋扈江眉屢征肇於
殷嵗頻戰起於軒時有扈興於夏典採芑著於周詩方
叔振於蠻貊伯禽㨗於淮夷在逋穢其能幾㑹斬馘而
搴旗彼積惡之必稔豈天靈之我欺交川路之云擁理
惆悵而未怡察在位八載年四十四保定二年二月薨
其羣臣等𦵏之於平陵諡曰宣皇帝廟號中宗察少有
大志不拘小節雖多猜忌而知人善任使撫将士有恩
能得其死力性不飲酒安於儉素事其母以孝聞又不
好聲色尤惡見婦人雖相去数歩遇聞其臭經御婦人
之衣不復更着又惡見人髪白事者必方便以避之其
在東揚州頗放誕省覧簿領好為戲論之言以此獲譏
於世篤好文義所著文集十五卷内典華嚴般若法華
金光明義䟽四十六卷並行於世察疆土既狹居常怏
怏每誦老馬伏櫪志在千里烈士暮年壮心不已未嘗
不盱衡扼腕歎咤者乆之遂以憂憤發背而殂髙祖又
命其太子巋嗣位年號天保
巋字仁逺察之第三子也機辯有文學善於撫御能得
其下歡心嗣位之元年尊其祖母龔太后曰太皇太后
嫡母王皇后曰皇太后所生曹貴嬪曰皇太妃其年五
月其太皇太后薨諡曰元太后九月其太妃又薨諡曰
孝皇太妃二年皇太后薨諡曰宣静皇后五年陳湘州
刺史華皎巴州刺史戴僧朔並来附皎送其子𤣥響為
質於巋仍請兵伐陳巋上言其状髙祖詔衛公直督荆
州總管權景宣大将軍元定等赴之巋亦遣其柱國王
操率水軍二萬會皎於巴陵既而與陳将吳明徹等戰
於沌口直軍不利元定遂没巋大将軍李廣等亦為陳
人所虜長沙巴陵並䧟於陳衛公直乃歸罪於巋之柱
國殷亮巋雖以退敗不獨在亮然不敢違命遂誅之吳
明徹乗勝攻尅巋河東郡獲其守将許孝敬明年明徹
進寇江陵引江水灌城巋出頓紀南以避其鋭江陵副
總管髙琳與其尚書僕射王操拒守巋馬軍主馬武吉
徹等擊明徹敗之明徹退保公安巋乃還江陵巋之八
年陳又遣其司空章昭逹来冦江陵總管陸騰及巋之
将士擊走之昭逹又寇章陵之青泥巋令其大将軍許
世武赴援大為昭逹所破初華皎戴僧朔從衛公直與
陳人戦敗率其麾下數百人歸於巋巋以皎為司空封
江夏郡公以僧朔為車騎將軍封吳興縣侯巋之十年
皎来朝至襄陽請衛公直曰梁主既失江南諸郡民少
國貧朝廷興亡繼絶理宜資贍豈使齊桓楚莊獨擅救
衛復陳之美望借數州以裨梁國直然之乃遣使言状
髙祖髙祖許之詔以基平鄀三州歸之於巋及髙祖平
齊巋朝於鄴髙祖雖以禮接之然未之重也巋知之後
因宴承間乃陳其父荷太祖拯救之恩幷敘二國艱虞
唇齒犄角之事詞理辯暢因涕泗交流髙祖亦為之歔
欷自是大加賞異禮遇日隆後髙祖復與之宴齊氏故
臣吒列長又亦預焉髙祖指謂巋曰是詧陴罵朕者也
巋曰長乂未能輔桀飜敢吠堯髙祖大笑及酒酣髙祖
又命琵琶自弹之仍謂巋曰當為梁主盡歡巋乃起請
舞髙祖曰梁主乃能為朕舞乎巋曰陛下既親撫五絃
臣何敢不同百獸髙祖大悦賜雜繒萬叚良馬數十匹
并賜齊後主妓妾及常所乗五百里駿馬以遺之及隋
文帝執政尉遲迥王謙司馬消難等各起兵時巋將帥
皆宻請興師與迥等為連衡之勢進可以盡節於周氏
退可以席卷山南巋固以為不可俄而消難奔陳迥等
相次破滅隋文帝既踐極恩禮彌厚遣使賜金三百兩
銀一千兩布帛萬叚馬五百匹開皇二年隋文帝備禮
納巋女為晋王妃又欲以其子瑒尚蘭陵公主由是罷
江陵總管巋專制其國四年巋来朝長安隋文帝甚敬
待之詔巋位在王公之上賜縑萬匹珍玩稱是及還親
執其手謂之曰梁主乆滯荆楚未復舊都故鄉之念良
軫懐抱朕當振旅長江相送旋反耳巋在位二十三載
年四十四五年五月薨其羣臣𦵏之於顯陵諡曰孝文
皇帝廟號世宗巋孝悌慈仁有君人之量四時祭享未
嘗不悲慕流涕性尤儉約御下有方境内稱治所著文
集及孝經周易義記及大小乗幽㣲並行於世隋文帝
又命其太子蕭琮嗣位年號廣運
琮字温文性倜儻不羈博學有文義兼善弓馬初封東
陽王尋立為皇太子及嗣位隋文帝徴琮叔父岑入朝
因留不遣復置江陵總管以監之琮之二年隋文帝又
徴琮入朝琮率其臣下二百餘人朝於長安隋文帝仍
遣武鄉公崔𢎞度将兵戍江陵軍至鄀州琮叔父􁏾及
弟巚等懼𢎞度掩襲之遂虜居民奔於陳隋文帝於是
廢梁國曲赦江陵死罪給民復十年梁二主各給守墓
十戸尋拜琮為柱國封莒國公自察初即位嵗在乙亥
至是嵗在丁未凡三十有三嵗矣察子嶚追諡孝恵太
子􁏾封安平王岌東平王岑河間王後改封吳郡王巋
子瓛義興王瑑晋陵王璟臨海王珣南海王瑒義安王
瑀新安王察之在藩及居帝位以蔡大寳為股肱王操
為腹心魏益徳尹正薛暉許孝敬薛宣為爪牙甄𤣥成
劉盈岑善方傅准禇珪蔡大業典衆務張綰以舊齒處
顯位沈重以儒學蒙厚禮自餘多所奨拔咸盡其噐能
及巋纂業親賢並用将相則華皎殷亮劉忠義宗室則
蕭欣蕭翼民望則蕭確謝温栁洋王湜徐岳外戚則王
凝王誦殷璉文章則劉孝勝范迪沈君游君公栁信言
政事則袁敞柳莊蔡延夀甄詡皇甫兹故能保其疆土
而和其民人焉今載察子嶚等及蔡大寳以下尤著者
附於左其在梁陳隋已有傳及巋諸子未任職者則不
兼録
嶚字道逺察之長子也母曰宣静皇后㓜聰敏有成人
之量察之為梁主立為世子尋病卒及察稱帝追諡焉
􁏾字義逺察第五子也性仁厚善於撫接歴侍中荆州
刺史尚書令太尉太傅入陳授平東将軍東揚州刺史
及陳亡百姓推􁏾為主以禦隋師為總管宇文述所破
伏法於長安
岌察第六子也性淳和幼而好學位至侍中中衞将軍
巋之五年卒贈侍中司空諡曰孝
岑字智逺察第八子也位至太尉性簡貴御下嚴整及
琮嗣位自以望重屬尊頗有不法故隋文徴入朝拜大
将軍封懐義郡公
瓛字欽文巋第三子也㓜有令譽能屬文特為巋所愛
位至荆州刺史初隋師至鄀州梁之百寮咸恐懼計無
所出唯瓛建議南奔入陳授侍中安東将軍吳州刺史
及陳亡吳人推為主以禦隋師戰而敗與巖同時伏法
蔡大寳字敬位濟陽考城人祖履齊尚書祠部郎父點
梁尚書儀曹郎南兖州别駕大寳少孤而篤學不倦善
屬文初以明經對策第一觧褐武陵王國左常侍嘗以
書干僕射徐勉大為勉所賞異乃令與其子遊處所有
墳籍盡以給之遂博覽羣書學無不綜察初出第勉仍
薦大寳為侍讀兼掌記室尋除尚書儀曹郎出鎮㑹稽
大寳為記室領長流察蒞襄陽遷諮議参軍及梁元帝
與河東王譽結隙詧令大寳使江陵以觀之梁元帝素
知大寳見之甚悦乃示所制𤣥覽賦令注觧焉三日而
畢元帝大嗟賞之贈遺甚厚大寳還白察云湘東必有
異圗禍亂将作不可下援臺城察納之及為梁主除中
書侍郎兼吏部掌大選事領㐮陽太守遷員外散騎常
侍吏部郎俄轉吏部尚書軍國之事咸委決焉加授大
将軍遷尚書僕射進號輔國将軍又除使持節宣惠将
軍雍州刺史察於江陵稱帝徴為侍中尚書令参掌選
事又加雲麾将軍荆州刺史進位柱國軍師将軍領太
子少傅轉安前将軍封安豊縣侯邑一千戸從巋入朝
領太子少傅巋嗣位册授司空中書監中權大将軍領
吏部尚書固讓司空許之加特進巋之三年卒巋哭之
慟自卒及𦵏三臨其喪贈司徒進爵為公諡曰文凱配
食察廟大寳性嚴整有智謀雅逹政事文詞贍速察之
章表書記教令詔册並大寳專掌之詧推心委任以為
謀主時人以察之有大寳猶劉先主之有孔明焉所著
文集三十卷及尚書義䟽並行於世有四子次子延夀
有器識博渉經籍尤善當世之務尚察女宣成公主歴
中書郎尚書右丞吏部郎御史中丞從琮入隋授開府
儀同三司祕書丞終於成州刺史大寳弟大業
大業字敬道有至行父没居喪過禮性寛恕學渉經史
有将命材屢充使詣闕初以西中郎府参軍隨察之鎮
察稱帝歴尚書左丞開逺将軍監利郡守散騎常侍衞
尉卿巋嗣位遷都官尚書除貞毅将軍漳川太守入為
左民尚書太常卿巋之七年卒贈金紫光禄大夫諡曰
簡有五子允恭最知名起家著作佐郎太子舍人梁滅
入陳拜尚書庫部郎陳亡入隋授起居舍人
王操字子髙其先太原晉陽人也察母龔氏之外弟也
祖靈慶海鹽令父景休臨川内史操性敦厚有籌畧博
渉經史在公恪勤初為察外兵参軍親任亞於蔡大寳
察承制除尚書左丞及稱帝遷五兵尚書大将軍郢州
刺史尋進位柱國封新康縣侯巋嗣位授鎮右将軍尚
書僕射及吳明徹為寇巋出頓紀南操撫循將士莫不
用命明徹既退江陵獲全操之力也遷侍中中衞将軍
尚書令開府儀同三司参掌選事領荆州刺史操既位
居朝右每自挹損深得當時之譽巋之十四年卒巋舉
哀於朝堂流涕謂其羣臣曰天不使吾平蕩江表何奪
吾賢相之速也及𦵏親祖於瓦官門贈司空進爵為公
諡曰康節有七子次子衡最知名有才學起家祕書郎
歴太子洗馬中書黄門侍郎
魏益徳襄陽人也有才幹膽勇過人數從軍征討以功
累遷至郡守詧莅㐮陽以益徳為其府司馬察承制拜
将軍尋加大將軍及察稱帝進位柱國封上黄縣侯邑
千户加車騎将軍察之二年卒贈司空諡曰忠壮進爵
為公巋之五年以益徳配食察廟
尹正其先天水人察莅雍州正為其府中兵参軍擒張
纘𫉬杜岸皆正之力察承制以為将軍尋拜大将軍及
稱帝除護軍將軍進位柱國封新野縣侯邑千戸察之
三年卒贈開府儀同三司諡曰剛巋之五年以正配食
察廟子徳毅多權畧位至大将軍後以見疑賜死
薛暉河東人也有才畧身長八尺形貎甚偉嘗督禁旅
為察爪牙當禦侮之任與尹正攻𫉬杜岸於南陽察承
制拜将軍尋加大将軍進位柱國除領軍将軍巋之二
年卒贈開府儀同三司有六子子建子尚知名
許孝敬吳人小名洞兒勁勇過人為詧驍将以大将軍
守河東既無救援為吳明徹所擒遂戮於建康市贈車
騎大将軍子世武嗣少襲父大将軍好勇不拘行檢重
賔客施與不節資産既盡欝欝不得志遂謀奔陳事覺
伏誅又有大将軍李廣㑹稽人早事詧以敢勇聞沌口
之役先登力戦及華皎軍敗為吳明徹所擒将降之廣
辭色不屈遂被害贈太尉追封建興縣公諡曰忠武
甄𤣥成字敬平中山人博逹經史善屬文少為簡文所
知以録事参軍隨察鎮㐮陽轉中記室参軍掌書記頗
参政事以江陵甲兵殷盛遂懐貳心密書與梁元帝申
其誠欵遂有得其書者進之於察察深信佛法常願不
殺誦法華經人𤣥成素誦法華經遂以此𫉬免詧後見
之常曰甄公好得法華經力歴位中書侍郎御史中丞
祠部尚書吏部尚書詧之六年卒贈侍中護軍将軍有
文集二十卷子詡少沈敏閑習政事歴中書舍人尚書
右丞從琮入隋授開府儀同三司終於太府少卿
劉盈彭城人以西中郎府録事参軍隨察之鎮有器度
勤於在公察之軍國經謀頗得参預歴黄門郎中書監
雍州刺史尚書僕射巋之七年卒贈本官第三子然于
時頗知名隋鷹擊郎将
岑善方字思義南陽棘陽人漢征南大将軍彭之後也
祖恵甫給事中父昶散騎侍郎善方有器局博綜經史
善於辭令以刑獄参軍隨察至㐮陽察初請内附以善
方兼記室充使詣闕應對閑敏深為太祖所嘉自此徃
来凡數十反魏恭帝二年授驃騎大将軍開府儀同三
司封長寕縣公察之承制也授中書舍人遷襄陽郡守
及稱帝徴為太府卿領中書舍人轉太府領舍人如故
尋遷散騎常侍起部尚書善方性清慎有當世幹能故
察委以機宻詧之七年卒贈太常卿諡曰敬所著文集
十卷有七子並有操行之元之利之象最知名之元太
子舍人早卒髙祖録善方充使之功追之利之象入朝
授之利帥都督代王記室参軍後仕隋歴安固令郴義
江三州司馬零陵郡丞之象掌式中士隋文帝相府参
軍事後仕隋歴尚書虞部員外郎邵陵上宜渭南邯郸
四縣令
傅准北地人祖照金紫光禄大夫父諝湘東王外兵参
軍准有文才善詞賦以西中郎参軍隨察之鎮官至度
支尚書巋之七年卒贈太常卿諡曰敬康所著文集二
十卷有二子曰秉曰執並材兼文史秉尚書右丞執中
書舍人尚書左丞
宗如周南陽人有才學容止詳雅以府僚隨察歴黄門
散騎列卿後至度支尚書巋之九年卒如周面狹長以
法華經云聞經隨喜面不狹長嘗戲之曰卿何為謗經
如周踧踖自陳不謗察又謂之如初如周懼出告蔡大
寳大寳知其㫖笑謂之曰君當不謗餘經政應不信法
華耳如周乃悟又嘗有人訴事於如周謂為經作如州
官也乃曰某有屈滯故来訴如州官如周曰爾何小人
敢呼我名其人慙謝曰秪言如州官作如州不知如州
官名如周早知如州官名如周不敢喚如州官作如周
如周乃笑曰命卿自責見侮反深衆咸服其寛雅有七
子希顔希華知名希顔有文學仕至中書舍人希華博
通經術為荆楚儒宗
蕭欣梁武帝弟安成康王秀之孫煬王機之子也㓜聰
警博綜墳籍善屬文察踐位以欣襲機封歴侍中中書
令尚書僕射尚書令巋之二十三年卒贈司空欣與柳
信言當巋之世俱為一時文宗有集三十卷又著梁史
百卷遭亂失本
柳洋河東觧人祖惔尚書左僕射父昭中書侍郎洋少
有文學以禮度自拘與王湜俱以風範方正為當時所
重位至吏部尚書出為上黄郡守梁國廢以郡歸隋授
開府儀同三司尋卒
徐岳東海人尚書左僕射開府儀同三司簡肅公勉之
少子也少方正博通經史初為東陽王琮師琮為皇太
子授詹事及嗣位除侍中左民尚書俄遷尚書僕射從
琮入隋授上開府儀同三司終於陳州刺史子凱祕書
郎岳兄矩有文學善吏事頗黷於貨賄位至度支尚書
子敬鴻臚卿
王㳬琅邪臨沂人祖琳侍中太府卿父錫侍中㳬少有
令譽尚察妹廬陵長公主歴祕書郎太子舍人宣成王
友廬陵内史察踐位授侍中吏部尚書巋之四年使詣
闕卒於賔館贈侍中右光禄大夫子瓘有文詞黄門侍
郎㳬弟湜方雅有器識位至都官尚書巋之二十年卒
子懐祕書郎隋沔陽令
范迪順陽人祖縝尚書左丞父胥鄱陽内史迪少機辯
善屬文歴中書黄門侍郎尚書右丞散騎常侍巋之十
七年卒有文集十卷子裒迪弟遹文采劣於迪而經術
過之位至中衞東平王長史
沈君游吳興人祖僧畟左民尚書父廵東陽太守君游
博學有詞采位至散騎常侍巋之十二年卒有文集十
卷弟君公有幹局美風儀文章典正特為巋所重歴中
書黄門侍郎御史中丞自都官尚書為義興王瓛師從
瓛奔陳授侍中太子詹事隋平陳以瓛同謀度江伏誅
袁敞陳郡人祖昂司空父士俊安成内史敞少有器量
博渉文史以吏部郎使詣闕時主者以敞班在陳使之
後敞固不從命主者詰之敞對曰昔陳之祖父乃梁諸
侯之下吏也棄忠與義盗有江東今大周朝宗萬國招
攜以禮若使梁之行人在陳人之後便恐彛倫失序豈
使臣之所望焉主者不能屈遂以状奏髙祖善之乃詔
敞與陳使異日而進還以稱㫖遷侍中轉左民尚書從
琮入隋授開府儀同三司終於譙州刺史子謐謙
史臣曰梁主任術好謀知賢飬士蓋有英雄之志覇王
之畧焉及淮海板蕩骨肉猜貳擁衆自固稱藩内欵終
能據有全楚中興頽運雖土宇殊於舊邦而位號同於
曩日貽厥自逺享國數世可不謂賢哉嗣子纂承舊業
増修遺構賞罰得衷舉厝有方密邇寇讐則威畧具舉
朝宗上國則聲猷逺振豈非繼世之令主乎
　
　
　
　
　
　
　
　
　
　
　
　
　
　周書卷四十八
欽定四庫全書
　周書卷四十九
　　唐　令　狐　徳　棻　等　撰
　列傳第四十一
　　異域上
　　　高麗
　　　百濟
　　　蠻
　　　獠
　　　宕昌
　　　鄧至
　　　白蘭
　　　氐
　　　稽胡
　　　厙莫奚
蓋天地之所覆載至大矣日月之所照臨至廣矣然則
萬物之内民人寡而禽獸多兩儀之間中土局而殊俗
曠求之鄒説詭怪之迹實繁考之山經竒譎之詞匪一
周孔存而不論是非紛而莫辯秦皇鞭笞天下黷武於
遐方漢武士馬彊盛肆志於逺畧匈奴既却其國已虛
犬馬既來其民亦困是知鴈海龍堆天所以絶夷夏也
炎方朔漠地所以限内外也况乎時非秦漢志甚嬴劉
違天道以求其功殫民力而從所欲顛墜之釁固不旋
踵是以先王設教内諸夏而外夷狄往哲垂範羙樹徳
而鄙廣地雖禹迹之東漸西被不過海及流沙王制之
自北徂南裁稱穴居交趾豈非道貫三古義髙百代者
乎有周承喪亂之後屬戰爭之日定四表以武功安三
邊以權道趙魏尚梗則結姻於北狄厩庫未實則通好
於西戎由是徳刑具舉聲名遐洎卉服氊裘輻輳於屬
國商胡販客填委於旗亭雖東畧漏三吳之地南廵阻
百越之境而國威之所肅服風化之所覃被亦足為𢎞
矣其四夷來朝聘者今竝紀之於後至於道路逺近物
産風俗詳諸前史或有不同斯皆録其當時所記以備
遺闕云爾
髙麗者其先出於夫餘自言始祖曰朱蒙河伯女感日
影所孕也朱蒙長而有材畧夫餘人惡而逐之土于紇
斗骨城自號曰髙句麗仍以髙為氏其孫莫來漸盛擊
夫餘而臣之莫來裔孫璉始通使於後魏其地東至新
羅西渡遼水二千里南接百濟北隣靺鞨千餘里治平
壤城其城東西六里南臨浿水城内唯積倉儲器備寇
賊至日方入固守王則别為宅於其側不常居之其外
有國内城及漢城亦别都也復有遼東𤣥莬等數十城
皆置官司以相統攝大官有大對盧次有太大兄大兄
小兄意俟奢烏拙太大使者大使者小使者褥奢翳屬
仙人幷褥薩凡十三等分掌内外事焉其大對盧則以
彊弱相陵奪而自為之不由王之署置也其刑法謀反
及叛者先以火焚爇然後斬首籍没其家盗者十餘倍
徴贓若貧不能備及負公私債者皆聽評其子女為奴
婢以償之丈夫衣同袖衫大口袴白韋帶黄革履其冠
曰骨蘇多以紫羅為之雜以金銀為飾其有官品者又
揷二鳥羽於其上以顯異之婦人服裙襦裾袖皆為襈
書籍有五經三史三國志晉陽秋兵器有甲弩弓箭戟
矟矛鋌賦税則絹布及粟隨其所有量貧冨差等輸之
土田塉薄居處節儉然尚容止多詐偽言辭鄙穢不簡
親踈乃至同川而浴共室而寢風俗好淫不以為愧有
遊女者夫無常人婚娶之禮畧無財幣若受財者謂之
賣婢俗甚恥之父母及夫喪其服制同於華夏兄弟則
限以三月敬信佛法尤好淫祀又有神廟二所一曰夫
餘神刻木作婦人之象一曰登髙神云是其始祖夫餘
神之子竝置官司遣人守護蓋河伯女與朱䝉云璉五
世孫成大統十二年遣使獻其方物成死子湯立建徳
六年湯又遣使來貢高祖拜湯為上開府儀同大將軍
遼東郡開國公遼東王
百濟者其先蓋馬韓之屬國夫餘之别種有仇台者始
國於帶方故其地界東極新羅北接髙句麗西南俱限
大海東西四百五十里南北九百餘里治固麻城其外
更有五方中方曰古沙城東方曰得安城南方曰乆知
下城西方曰刀先城北方曰熊津城王姓夫餘氏號於
羅瑕民呼為鞬吉支夏言竝王也妻號於陸夏言妃也
官有十六品左平五人一品逹率三十人二品恩率三
品徳率四品扞率五品柰率六品六品已上冠飾銀華
將徳七品紫帶施徳八品皂帶固徳九品赤𢃄李徳十
品青帶對徳十一品文督十二品皆黄帶武督十三品
佐軍十四品振武十五品克虞十六品皆白帶自恩率
以下官無常員各有部司分掌衆務内官有前内部穀
部肉部内掠部外掠部馬部刀部功徳部藥部木部法
部後官部外官有司軍部司徒部司空部司㓂部點口
部客部外舎部綢部日官部都市部都下有萬家分為
五部曰上部前部中部下部後部綂兵五百人五方各
有方領一人以逹率為之郡將三人以徳率為之方綂
兵一千二百人以下七百人以上城之内外民庶及餘
小城咸分隸焉其衣服男子畧同於髙麗若朝拜祭祀
其冠兩廂加翅戎事則不拜謁之禮以兩手據地為敬
婦人衣以袍而袖微大在室者編髪盤於首後垂一道
為飾出嫁者乃分為兩道焉兵有弓箭刀矟俗重騎射
兼愛墳史其秀異者頗解屬文又解陰陽五行用宋元
嘉厯以建寅月為嵗首亦解醫藥卜筮占相之術有投
壺樗蒲等雜戲然尤尚奕棊僧尼寺塔甚多而無道士
賦税以布絹絲麻及米等量歲豐儉差等輸之其刑罰
反叛退軍及殺人者斬盗者流其贓兩倍徵之婦人犯
姦者没入夫家為婢婚娶之禮畧同華俗父母及夫死
者三年治服餘親則葬訖除之土田下濕氣候温暖五
穀雜果菜蔬及酒醴餚饌藥品之屬多同於内地唯無
駞驢騾羊鵝鴨等其王以四仲之月祭天及五帝之神
又每歲四祠其始祖仇台之廟自晉宋齊梁據江左後
魏宅中原竝遣使稱藩兼受封拜齊氏擅東夏其王隆
亦通使焉隆死子昌立建徳六年齊滅昌始遣使獻方
物宣政元年又遣使來獻
蠻者盤瓠之後族類蕃衍散處江淮之間汝豫之郡憑
險作梗世為寇亂逮魏人失馭其暴滋甚有冉氏向氏
田氏者陬落尤盛餘則大者萬家小者千户更相崇樹
僭稱王侯屯據三峽斷遏水路荆蜀行人至有假道者
太祖畧定伊瀍聲敎南被諸蠻畏威靡然向風矣大綂
五年蔡陽蠻王魯超明内屬以為南雍州刺史仍世襲
焉十一年蠻首梅勒特來貢其方物尋而蠻帥田杜清
及沔漢諸蠻擾動大将軍楊忠擊破之其後蠻帥杜青
和自稱巴州刺史以州入附朝廷因其所稱而授之青
和後遂反攻圍東梁州其唐州蠻田魯嘉亦叛自號豫
州伯王雄權景宣等前後討平之語在泉仲遵及景宣
傳魏廢帝初蠻酋樊舍舉落内附以為淮北三州諸軍
事淮州刺史淮安郡公于謹等平江陵諸蠻騷動詔豆
盧寧蔡祐等討破之魏恭帝二年蠻酋宜民王田興彦
北荆州刺史梅季昌等相繼款附以興彦季昌竝為開
府儀同三司加季昌洛州刺史賜爵石臺縣公其後巴
西人譙淹扇動羣蠻以附於梁蠻帥向鎮侯向日彪等
應之向五子王又攻陷信州田烏度田都唐等抄斷江
路文子榮復據荊州之汶陽郡自稱仁州刺史并隣州
刺史蒲微亦舉兵逆命詔田𢎞賀若敦潘招李遷哲討
破之語在敦及遷哲陽雄等傳武成初文州蠻叛州選
軍討定之尋而冉令賢向五子王等又攻陷白帝殺開
府楊長華遂相率作亂前後遣開府元契趙剛等總兵
出討雖頗剪其族類而元惡未除天和元年詔開府陸
騰督王亮司馬裔等討之騰水陸俱進次于湯口先遣
喻之而令賢方増浚城池嚴設扞禦遣其長子西黎次
子南王領其支屬於江南險要之地置立十城逺結涔
陽蠻為其聲援令賢率其精卒固守水邏城騰乃總集
將帥謀其進趣咸欲先取水邏然後經畧江南騰言於
衆曰令賢内恃水邏金湯之險外託涔陽輔車之援兼
復資糧充實器械精新以我懸軍攻其嚴壘脱一戰不
尅更成其氣不如頓軍湯口先取江南剪其羽毛然後
進軍水邏此制勝之計也衆皆然之乃遣開府王亮率
衆渡江旬日攻㧞其八城凶黨奔散獲賊帥冉承公并
生口三千人降其部衆一千户遂簡募驍勇數道入攻
水邏路經石壁城此城峻嶮四靣壁立故以名焉唯有
一小路縁梯而上蠻蜑以為峭絶非兵衆所行騰被甲
先登衆軍繼進備經危阻累月乃得舊路且騰先任隆
州總管雅知蠻帥冉伯犁冉安西與令賢有隙騰乃招
誘伯犂等結為父子又多遺其金帛伯犁等悦遂為郷
導水邏側又有石勝城者亦是險要令賢使兄子龍真
據之騰又密誘龍真云若平水邏使其代令賢處龍真
大悦密遣其子詣騰騰乃厚加禮接賜以金帛蠻貪利
既深仍請立効乃謂騰曰欲翻所據城恐人力寡少騰
許以三百兵助之既而遣二千人銜枚夜進龍真力不
能禦遂平石勝城晨至水邏蠻衆大潰斬首萬餘級虜
獲一萬口令賢遁走追而𫉬之并其子弟等皆斬之司
馬裔又别下其二十餘城𫉬蠻帥冉三公等騰乃積其
骸骨於水邏城側為京觀後蠻蜑望見輙大號哭自此
狼戾之心輟矣時向五子王據石黙城令其子寳勝據
雙城水邏平後頻遣喻之而五子王猶不從命騰又遣
王亮屯牢坪司馬裔屯雙城以圖之騰慮雙城孤峭攻
未易㧞賊若委城奔散又難追討乃令諸軍周回立柵
遏其走路賊乃大駭於是縱兵擊破之擒五子王於石
黙獲寳勝於雙城悉斬諸向首領生擒萬餘口信州舊
治白帝騰更於劉備故宫城南八陣之北臨江岸築城
移置信州又以巫縣信陵秭歸竝是硤中要險於是築
城置防以為襟帶焉天和六年蠻渠冉祖喜冉龍驤又
反詔大將軍趙誾討平之自此羣蠻懾息不復為寇矣
獠者蓋南蠻之别種自漢中逹于卭笮川洞之間在所
皆有之俗多不辨姓氏又無名字所生男女唯以長幼
次第呼之其丈夫稱阿謩阿叚婦人阿夷阿第之類皆
其語之次第稱謂也喜則羣聚怒則相殺雖父子兄弟
亦手刃之遞相掠賣不避親戚被賣者號呌不服逃竄
避之乃将買人指撝捕逐若追亡叛獲便縛之但經被
縛者即服為賤𨽻不敢更稱良矣俗畏鬼神尤尚淫祀
巫祝至有賣其昆季妻孥盡者乃自賣以祭祀焉往往
推一酋帥為王亦不能逺相綂攝自江左及中州遞有
巴蜀多恃險不賔太祖平梁益之後令所在撫慰其與
華民雜居者亦頗從賦役然天性暴亂旋至擾動每歲
命隨近州鎮出兵討之獲其口以充賤𨽻謂之為壓獠
焉後有商旅往來者亦資以為貨公卿逮于民庶之家
有獠口者多矣魏恭帝三年陵州木籠獠反詔開府陸
騰討破之俘斬萬五千人保定二年鐵山獠又反抄斷
江路陸騰復攻㧞其三城虜獲三千人降其種三萬落
語在騰傳天和三年梁州恒稜獠叛總管長史趙文表
討之軍次巴州文表欲率衆徑進軍吏等曰此獠旅拒
日乆部衆甚彊討之者皆四靣攻之以分其勢今若大
軍直進不遣竒兵恐併力於我未可制勝文表曰往者
既不能制之今湏别為進趣若四面遣兵則獠降走路
絶理當相率以死拒戰如從一道則吾得示威恩分遣
使人以理曉諭為惡者討之歸善者撫之善惡既分易
為經畧事有變通奈何欲遵前轍也文表遂以此意遍
令軍中時有從軍熟獠多與恒稜親識即以實報之恒
稜獠相與聚議猶豫之間文表軍已至其界獠中先有
二路一路稍平一路極險俄有生獠酋帥數人來見文
表曰我恐官軍不悉山川請為郷導文表謂之曰此路
寛平不湏導引卿但先去好慰諭子弟也乃遣之文表
謂其衆曰向者獠帥語吾從寛路而行必當設伏要我
若從險路出其不虞獠衆自離散矣於是勒兵從險道
進其有不通之處隨即治之乘高而望果見其伏兵獠
既失計爭携妻子退保險要文表頓軍大蓬山下示以
禍福遂相率來降文表皆慰撫之仍徴其税租無敢動
者後除文表為蓬州刺史又大得獠和建徳𥘉李暉為
梁州總管諸獠亦竝從附然其種類滋蔓保據巖壑依
林走險若履平地雖屢加兵弗可窮討性又無知殆同
禽獸諸夷之中最難以道義招懷者也
宕昌羗者其先蓋三苗之𦙍周時與庸蜀微盧等八國
從武王滅商漢有先零燒當等世為邊患其地東接中
華西通西域南北數千里姓别自為部落各立酋帥皆
有地分不相統攝宕昌即其一也俗皆土著居有棟宇
其屋織犛牛尾及羖羊毛覆之國無法令又無徭賦唯
征伐之時乃相屯聚不然則各事生業不相往來皆衣
裘褐牧養犛牛羊豕以供其食父子伯叔兄弟死者即
以其繼母世叔母及嫂姊妹等為妻俗無文字但候草
木榮落以記嵗時三年一相聚殺牛羊以祭天有梁勒
者世為酋帥得羗豪心乃自稱王焉其界自仇池以西
東西千里帶水以南南北八百里地多山阜部衆二萬
餘落勒孫彌忽始通使於後魏太武因其所稱而授之
自彌忽至仚定九世每修職貢不絶後見兩魏分隔遂
懷背誕永熈末仚定乃引吐谷渾宼金城大統初又率
其種人入寇詔行臺趙貴督儀同侯莫陳順等擊破之
仚定懼稱藩請罪太祖捨之拜撫軍將軍四年以仚定
為南洮州刺史要安蕃王後改洮州為岷州仍以仚定
為刺史是歲秦州濁水羗反州軍討平之七年仚定又
舉兵入寇獨孤信時鎮隴右詔信率衆便討之軍未至
而仚定為其下所殺信進兵破其餘黨朝廷方欲招懷
殊俗乃更以其弟彌定為宕昌王十六年彌定宗人獠
甘襲奪其位彌定來奔先是羗酋傍乞鐵忽等因仚定
反叛之際遂擁衆據渠林川與渭州民鄭五醜扇動諸
羗阻兵逆命至是詔大将軍宇文貴豆盧寧凉州刺史
史寧等率兵討獠甘等竝擒斬之納彌定而還語在貴
等傳其後羗酋東念姐鞏亷俱和等反大將軍豆盧寧
王勇等前後討平之保定𥘉彌定遣使獻方物三年又
遣使獻生猛獸四年彌定寇洮州總管李賢擊走之是
歲彌定又引吐谷渾宼石門戍賢復破之高祖怒詔大
将軍田𢎞討滅之以其地為宕州
鄧至羗者羗之别種也有像舒治者世為白水酋帥自
稱王焉其地北與宕昌相接風俗物産亦與宕昌畧同
自舒治至檐桁十一世魏恭帝元年檐桁失國來奔太
祖令章武公導率兵送復之
白蘭者羗之别種也其地東北接吐谷渾西北至利模
徒南界那鄂風俗物産與宕昌畧同保定元年遣使獻
犀甲鐵鎧
氐者西夷之别種三代之際蓋自有君長而世一朝見
故詩稱自彼氐羗莫敢不來王也漢武帝滅之以其地
為武都郡自汧渭抵於巴蜀種類實繁漢末有氐帥楊
駒始據仇池百頃最為彊族其後漸盛乃自稱王至裔
孫纂為符堅所滅堅敗其族人定又自稱王定為乞伏
乾歸所殺定從弟盛代有其國世受魏氏封拜亦通使
於江左然其種落分散叛服不恒隴漢之間屢被其害
盛之苗裔曰集始魏封為武興王集始死子紹先立遂
僭稱大號魏将傅豎眼滅之執紹先歸諸京師以其地
為武興鎮魏氏洛京未定天下亂紹先奔還武興復自
立為王太祖定秦隴紹先稱藩送妻子為質大綂元年
紹先請其妻女太祖奏魏帝還之紹先死子辟邪立四
年南岐州氐符安夀反攻䧟武都自號太白王詔大都
督侯莫陳順與渭州刺史長孫澄討破之安夀以其衆
降九年清水氐酋李鼠仁據險作亂氐帥梁道顯叛攻
南由太祖遣典籤趙昶慰諭之鼠仁等相繼歸附語在
昶傳十一年於武興置東益州以辟邪為刺史十五年
安夷氐復叛趙昶時為郡守収其首逆者二十餘人斬
之餘衆乃定於是以昶行南秦州事氐帥蓋閙等相率
作亂閙據北谷其黨覃洛聚洮中楊興徳符雙圍平氐
城姜樊噲亂武階西結宕昌羗獠甘共推蓋閙為主昶
分道遣使宣示禍福然後出兵討之擒蓋閙散其餘黨
興州叛氐復侵逼南岐州刺史叱羅恊遣使告急昶率
兵赴救又大破之先是氐首楊法深據陰平自稱亦盛
之苗裔也魏孝昌中舉衆内附自是職貢不絶廢帝元
年以法深為黎州刺史二年楊辟邪據州反羣氐復與
同逆詔叱羅恊與趙昶討平之太祖乃以大将軍宇文
貴為大都督六州諸軍事興州刺史貴威名先著羣氐
頗畏服之是歲楊法深從尉遲廻平蜀軍回法深旋鎮
尋與其宗人楊崇集楊陳侳各擁其衆遞相攻討趙昶
時督成武沙三州諸軍事成州刺史遣使和解之法深
等從命乃分其部落更置州郡以處之魏恭帝末武興
氐反圍利州鳯州固道氐魏天王等亦聚衆響應大将
軍豆盧寧等討平之世宗時興州人叚吒及下辯栢樹
二縣民反相率破蘭臯戍氐酋姜多復率厨中氐蜀攻
陷落叢郡以應之趙昶率衆討平二縣并斬叚吒而隂
平盧北二郡氐復往往屯聚與厨中相應昶乃簡擇精
騎出其不意徑入厨中至大竹坪連破七柵誅其渠率
二郡竝降及昶還厨中主氐復為宼掠昶又遣儀同劉
崇義宇文琦率兵入厨中討之大破氐衆斬姜多及符
肆王等於是羣氐竝平及王謙舉兵沙州氐帥開府楊
永安又據州應謙大将軍逹奚儒討平之
稽胡一曰歩落稽蓋匈奴别種劉元海五部之苗裔也
或云山戎赤狄之後自離石以西安定以東方七八百
里居山谷間種落繁熾其俗土著亦知種田地少桑蠶
多麻布其丈夫衣服及死亡殯葬與中夏畧同婦人則
多貫蜃貝以為耳及頸飾又與華民錯居其渠帥頗識
文字然語類夷狄因譯乃通蹲踞無禮貪而忍害俗好
淫穢處女尤甚将嫁之夕方與淫者叙離夫氏聞之以
多為貴既嫁之後頗亦防閑有犯姦者隨事懲罰又兄
弟死皆納其妻雖分統郡縣列於編户然輕其徭賦有
異齊民山谷阻深者又未盡役屬而凶悍恃險數為宼
亂魏孝昌中有劉䗍升者居雲陽谷自稱天子立年號
署百官屬魏氏政亂力不能討䗍升遂分遣部衆抄掠
居民汾晉之間畧無寧歲齊神武遷鄴後始密圖之偽
許以女妻䗍升太子䗍升信之遂遣其子詣鄴齊神武
厚為之禮緩以婚期䗍升既恃和親不為之備大綂元
年三月齊神武潛師襲之䗍升率輕騎出外徴兵為其
北部王所殺斬首送於齊神武其衆復立蠡升第三子
南海王為主率兵拒戰齊神武擊滅之獲其偽主及其
弟西海王并皇后夫人王公以下四百餘人歸於鄴居
河西者多恃險不賔時方與齊神武爭衡未遑經畧太
祖乃遣黄門郎楊忠就安撫之五年黒水部衆先叛七
年别帥夏州刺史劉平伏又據上郡反自是北山諸部
連歲宼暴太祖前後遣李逺于謹侯莫陳崇李弼等相
繼討平之武成𥘉延州稽胡郝阿保郝狼皮率其種人
附於齊氏阿保自署丞相狼皮自署柱國并與其别部
劉桑徳共為影響柱國豆盧寜督諸軍與延州刺史高
琳擊破之二年狼皮等餘黨復叛詔大将軍韓杲討之
俘斬甚衆保定中離石生胡數寇汾北勲州刺史韋孝
寛於險要築城置兵糧以遏其路及楊忠與突厥伐齊
稽胡等復懷旅拒不供糧餼忠乃詐其酋帥云與突厥
欲回兵討之酋帥等懼乃相率供饋焉語在忠傳其後
丹州綏州銀州等部内諸胡與蒲川别帥郝三郎等又
頻年逆命復詔逹奚震辛威于實等前後窮討散其種
落天和二年延州總管宇文盛率衆城銀州稽胡白郁
乆同喬是羅等欲邀襲盛軍盛竝討斬之又破其别帥
喬三勿同等五年開府劉雄出綏州廵檢北邊川路稽
胡帥喬白郎喬素勿同等渡河逆戰雄復破之建徳五
年高祖敗齊師於晉州乘勝逐北齊人所棄甲仗未暇
収歛稽胡乘閒竊出竝盗而有之乃立䗍升孫没鐸為
主號聖武皇帝年曰石平六年高祖定東夏将討之議
欲窮其巢穴齊王憲以為種類既多又山谷阻絶王師
一舉未可盡除且當剪其魁首餘加慰撫高祖然之乃
以憲為行軍元帥督行軍總管趙王招譙王儉滕王逌
等討之憲軍次馬邑乃分道俱進没鐸遣其黨天柱守
河東又遣其大帥穆支據河西䂓欲分守險要犄角憲
軍憲命譙王儉攻天柱滕王逌擊穆支竝破之斬首萬
餘級趙王招又擒没鐸餘衆盡降宣政元年汾州稽胡
帥劉受羅千復反越王盛督諸軍討擒之自是寇盜頗
息
厙莫奚鮮卑之别種也其先為慕容晃所破竄於松漠
之間後種類漸多分為五部一曰辱紇主二曰莫賀弗
三曰契箇四曰木昆五曰室得毎部置俟斥一人有阿
會氏者最為豪帥五部皆受其節度役屬於突厥而數
與契丹相攻虜獲財畜因而行賞死者則以葦薄裹尸
懸之樹上大綂五年遣使獻其方物
史臣曰凡民肖形天地禀靈陰陽愚智本於自然剛柔
繫於水土故雨露所會風流所通九川為紀五嶽作鎮
此之謂諸夏生其地者則仁義出焉昧谷嵎夷孤竹北
户限以丹徼紫塞隔以滄海交河此之謂荒裔感其氣
者則凶徳成焉若夫九夷八狄種落繁熾七戎六蠻充
牣邊鄙雖風土殊俗嗜欲不同至於貪而無厭狠而好
亂彊則旅拒弱則稽服其揆一也斯蓋天之所命使其
然乎
　
　
　
　
　
　
　
　
　
　
　
　
　
　
　周書卷四十九
　周書卷四十九考證
高麗傳土于紇斗骨城○魏書作紇升骨城
宕昌羗傳有梁勒者世為酋帥○勒魏書作懃
氐傳有氐帥楊駒始據仇池百頃○楊駒魏書作楊騰
　
　
　
　
　
　
　
　
　
　
　
　周書卷四十九考證
欽定四庫全書
　周書卷五十
　　唐　令　狐　徳　棻　等　撰
　列𫝊第四十二
　　異域下
　　　突厥
　　　吐谷渾
　　　髙昌
　　　鄯善
　　　焉耆
　　　龜兹
　　　于闐
　　　囐噠
　　　粟特
　　　安息
　　　波斯
突厥者盖匈奴之别種姓阿史那氏别為部落後為鄰
國所破盡滅其族有一兒年且十嵗兵人見其小不忍
殺之乃刖其足棄草澤中有牝狼以肉飼之及長與狼
合遂有孕焉彼王聞此兒尚在重遣殺之使者見狼在
側并欲殺狼狼遂逃于髙昌國之北山山有洞穴穴内
有平壤茂草周回數百里四靣俱山狼匿其中遂生十
男十男長大外託妻孕其後各有一姓阿史那即一也
子孫蕃育漸至數百家經數世相與出穴臣於茹茹居
金山之陽為茹茹鐵工金山形似兠鍪其俗謂兠鍪為
突厥遂因以為號焉或云突厥之先出於索國在匈奴
之北其部落大人曰阿謗歩兄弟十七人其一曰伊質
泥師都狼所生也謗歩等性竝愚癡國遂被滅泥師都
既别感異氣能徴召風雨娶二妻云是夏神冬神之女
也一孕而生四男其一變為白鴻其一國於阿輔水劍
水之間號為契骨其一國於䖏折水其一居踐斯䖏折
施山即其大兒也山上仍有阿謗歩種類並多寒露大
兒為出火温飬之咸得全濟遂共奉大兒為主號為突
厥即訥都六設也訥都六有十妻所生子皆以母族為
姓阿史那是其小妻之子也訥都六死十母子内欲擇
立一人乃相率於大樹下共為約曰向𣗳跳躍能最高
者即推立之阿史那子年幼而跳最高者諸子遂奉以
為主號阿賢設此說雖殊然終狼種也其後曰土門部
落稍盛始至塞上市繒絮願通中國大統十一年太祖
遣酒泉胡安諾槃陁使焉其國皆相慶曰今大國使至
我國將興也十二年土門遂遣使獻方物時鐵勒將伐
茹茹土門率所部邀擊破之盡降其衆五萬餘落恃其
彊盛乃求婚於茹茹茹茹主阿那瓌大怒使人罵辱之
曰爾是我鍜奴何敢發是言也土門亦怒殺其使者遂
與之絶而求婚於我太祖許之十七年六月以魏長樂
公主妻之是嵗魏文帝崩土門遣使来弔贈馬二百匹
魏廢帝元年正月土門發兵撃茹茹大破之於懐荒北
阿那瓌自殺其子菴羅辰奔齊餘衆復立阿那瓌叔父
鄧叔子為主土門遂自號伊利可汗猶古之單于也號
其妻為可賀敦亦猶古之閼氏也土門死子科羅立科
羅號乙息記可汗又破叔子於沃野北木賴山二年三
月科羅遣使獻馬五萬匹科羅死弟俟斤立號木汗可
汗俟斤一名燕都状貎多竒異靣廣尺餘其色甚赤眼
若瑠璃性剛暴務於征伐乃率兵擊鄧叔子滅之叔子
以其餘燼来奔俟斤又西破囐噠東走契丹北并契骨
威服塞外諸國其地東自遼海以西西至西海萬里南
自沙漠以北北至北海五六千里皆属焉其俗被髪左
袵穹廬氈帳随水草遷徙以畜牧射獵為務賤老貴壮
寡亷耻無禮義猶古之匈奴也其主初立近侍重臣等
輿之以氈随日轉九回每一回臣下皆拜拜訖乃扶令
乗馬以帛絞其頸使纔不至絶然後釋而急問之曰你
能作㡬年可汗其主既神情瞀亂不能詳定多少臣下
䓁随其所言以騐修短之數大官有葉護次沒次特勒
次俟利發次吐屯發及餘小官凡二十八等皆世為之
兵器有弓矢鳴鏑甲矟刀劍其佩餙則兼有伏突旗纛
之上施金狼頭侍衛之士謂之附離夏言亦狼也盖本
狼生志不忘舊其徴發兵馬科稅雜畜輙刻木為數并
一金鏃箭蠟封印之以為信契其刑法反叛殺人及姦
人之婦盜馬絆者皆死姦人女者重責財物即以其女
妻之鬭傷人者随輕重輸物盗馬及雜物者各十餘倍
徴之死者停屍於帳子孫及諸親属男女各殺羊馬陳
於帳前祭之統帳走馬七匝一詣帳門以刀𠢐靣且哭
血淚俱流如此者七度乃止擇日取亡者所乗馬及經
服用之物并屍俱㷊之収其餘灰待時而葬春夏死者
候草木黄落秋冬死者候華葉榮茂然始坎而瘞之葬
之日親属設祭及走馬𠢐靣如初死之儀葬訖於墓所
立石建標其石多少依平生所殺人數又以祭之羊馬
頭盡懸挂於標上是日也男女咸盛服餙㑹於葬所男
有恱愛於女者歸即遣人娉問其父母多不違也父伯
叔死者子弟及姪等妻其後母世叔母及嫂惟尊者不
得下淫雖移徙無常而各有地分可汗恒䖏於都斤山
牙帳東開盖敬日之所出也每嵗率諸貴人祭其先窟
又以五月中旬集他人水拜祭天神於都斤四五百里
有髙山廻出上無草樹謂其為勃登凝黎夏言地神也
其書字類胡而不知年歴惟以草青為記俟斤部衆既
盛乃遣使請誅鄧叔子等太祖許之收叔子以下三千
人付其使者殺之於青門外三年俟斤襲擊吐谷渾破
之語在吐谷渾𫝊明帝二年俟斤遣使来獻方物保定
元年又三軰遣使貢其方物時與齊人交争戎車嵗動
故每連結之以為外援初魏恭帝世俟斤許進女於太
祖契未定而太祖崩尋而俟斤又以他女許髙祖未及
結納齊人亦遣求婚俟斤貪其幣厚將悔之至是詔遣
涼州刺史楊荐武伯王慶等徃結之慶等至諭以信義
俟斤遂絶齊使而定婚焉仍請舉國東伐語在荐等𫝊
三年詔隋公楊忠率衆一萬與突厥伐齊忠軍度陘嶺
俟斤率騎十萬来㑹明年正月攻齊主於晋陽不尅俟
斤遂縦兵大掠而還忠言於髙祖曰突厥甲兵惡爵賞
輕首領多而無法令何謂難制馭正由比者使人妄道
其强盛欲令國家厚其使者身徃重取其報朝廷受其
虗言將士望風畏慴但虜態詐健而實易與耳今以臣
觀之前後使人皆可斬也髙祖不納是嵗俟斤復遣使
来獻更請東伐詔楊忠率兵出沃野晉公護趣洛陽以
應之會護戰不利俟斤引還五年詔陳公純大司徒宇
文貴神武公竇毅南安公楊荐等徃逆女天和二年俟
斤又遣使来獻陳公純等至俟斤復貳於齊㑹有風雷
變乃許純等以后歸語在皇后𫝊四年俟斤又遣使獻
馬俟斤死弟他鉢可汗立自俟斤以来其國富强有凌
轢中夏志朝廷既與和親嵗給繒絮錦綵十萬叚突厥
在京師者又待以優禮衣錦食肉者常以千數齊人懼
其寇掠亦傾府藏以給之他鉢彌復驕傲至乃率其徒
属曰但使我在南両箇兒孝順何憂無物邪建徳二年
他鉢遣使獻馬及齊滅齊定州刺史范陽王髙紹義自
馬邑奔之他鉢立紹義為齊帝召集所部云為之復讐
宣政元年四月他鉢遂入冦幽州殺畧居民柱國劉雄
率兵拒戦兵敗死之髙祖親總六軍將北伐㑹帝崩乃
班師是冬他鉢復寇邉圍酒泉大掠而去大象元年他
鉢復請和親帝册趙王招女為千金公主以嫁之并遣
執紹義送闕他鉢不奉詔仍寇并州大象二年始遣使
奉獻且逆公主而紹義尚留不遣帝又令賀若誼徃諭
之始送紹義云
吐谷渾本遼東鮮卑慕容廆之庶兄也初吐谷渾馬與
廆馬鬭而廆馬傷廆遣讓之吐谷渾怒率其部落去之
止於枹罕自為君長及孫葉延頗視書𫝊以古有王父
字為氏遂以吐谷渾為氏焉自吐谷渾至伏連籌一十
四世伏連籌死子夸吕立始自號為可汗治伏俟城在
青海西十五里雖有城郭而不居之恒䖏穹廬随水草
畜牧其地東西三千里南北千餘里官有王公僕射尚
書及即中將軍之號夸呂椎髻眊珠以皂為㡌坐金師
子牀號其妻為恪尊衣織成裙披錦大袍辮髪於後首
戴金花其俗丈夫衣服畧同於華夏多以羃䍦為冠亦
以繒為㡌婦人皆貫珠束髪以多為貴兵器有弓刀甲
矟國無常賦須則稅富室商人以充用焉其刑罰殺人
及盗馬者死餘則徴物量事决杖刑人必以氈䝉頭持
石従髙撃殺之父兄亡後妻後母及嫂等與突厥俗同
至於婚姻貧不能偹財物者輒盗女將去死者亦皆埋
殯其服制葬訖則除之性貪婪忍於殺害好射獵以肉
酪為糧亦知種田然其北界氣候多寒惟得蕪菁大麥
故其俗貧多富少青海周回千餘里海内有小山每冬
氷合後以良牝馬置此山至来冬收之馬皆有孕所生
得駒號為龍種必多駿異世𫝊青海驄者也土出犛牛
鳥多鸚鵡大綂中夸呂再遣使獻馬及羊牛等然猶寇
抄不止緣邉多被其害魏廢帝二年太祖勒大兵至姑
臧夸吕震懼遣使貢方物是嵗夸吕又通使於齊氏涼
州刺史史寧覘知其還率輕騎襲之於州西赤泉獲其
僕射乞伏觸扳將軍翟潘密啇胡二百四十人駞騾六
百頭雜綵絲絹以萬計魏恭帝二年史寧又與突厥术
汗可汗襲擊夸吕破之虜其妻子大獲珍物及雜畜語
在史寧𫝊武成初夸吕復寇涼州刺史是云寳戰沒詔
賀蘭祥宇文貴率兵討之夸吕遣其廣定王鐘留王拒
戰祥等破之廣定䓁遁走又攻抜其洮陽洪和二城置
洮州以還保定中夸呂前後三軰遣使獻方物天和初
其龍涸王莫昌率衆降以其地為扶州二年五月復遣
使来獻建徳五年其國大亂高祖詔皇太子征之軍渡
青海至伏俟城夸呂遁走虜其餘衆而還明年又再遣
奉獻宣政初其趙王他婁屯来降自是朝獻遂絶
髙昌者車師前王之故地東去長安四千九百里漢西
域長史及戊巳校尉並治於此晋以其地為髙昌郡張
軌吕光沮渠䝉遜㩀河西皆置太守以統之其後有闞
爽及沮渠無諱並自署為太守無諱死茹茹殺其弟安
周以闞伯周為髙昌王高昌之稱王自此始也伯周之
從子首歸為高車所滅次有張孟明馬儒相繼王之並
為國人所害乃更推立麹嘉為王嘉字靈鳯金城榆中
人本為儒右長史魏太和末立嘉死子竪立其地東西
三百里南北五百里國内總有城一十六官有令尹一
人比中夏相國次有公二人皆其王子也一為交河公
一為田地公次有左右衛次有八長史曰吏部祠部庫
部倉部主客禮部民部兵部䓁長史也次有建武威逺
陵江殿中伏波等將軍次有八司馬長史之副也次有
侍郎校書郎主簿從事階位相次分掌諸事次有省事
専掌導引其大事决之於王小事則世子及二公随状
斷决平章録記事訖即除籍書之外無久掌文按官人
雖有列位並無曹府惟每旦集於牙門評議衆事諸城
各有户曹水曹田曹每城遣司馬侍郎相監檢校名為
城令服餙丈夫從胡法婦人畧同華夏兵噐有弓箭刀
楯甲矟文字亦同華夏兼用胡書有毛詩論語孝經置
學官弟子以相教授雖習讀之而皆為胡語賦稅則計
輸銀錢無者輸麻布其刑法風俗婚姻䘮葬與華夏小
異而大同地多石磧氣候温暖榖麥再熟宜蠶多五果
有草曰羊刺其上生蜜焉自嘉以来世修藩軄於魏大
綂十四年詔以其世子𤣥喜為王恭帝二年又以其田
地公茂嗣位武成元年其王遣使獻方物保定初又遣
使来貢自燉煌向其國多沙磧道里不可准記惟以人
畜骸骨及駞馬糞為騐又有魍魎怪異故商旅来徃多
取伊吾路云
鄯善古樓蘭國也東去長安五千里所治城方一里地
多沙鹵少水草北即白龍堆路魏太武時為沮渠安周
所攻其王西奔且末西北有流沙數百里夏日有熱風
為行旅之患風之欲至惟老駞知之即鳴而聚立埋其
口鼻於沙中人每以為候亦即將氈擁蔽鼻口其風迅
駛斯須過盡若不防者必至危斃大綂八年其兄鄯米
率衆内附
焉耆國在白山之南七十里東去長安五千八百里其
王姓龍即前涼張軌所封龍熈之􁀮所治城方二里部
内凡有九城國小民貧無綱紀法令兵有弓刀甲矟婚
姻畧同華夏死亡者皆㷊而後葬其服制滿七日則除
之丈夫並剪髪以為首餙文字與婆羅門同俗事天神
並崇信佛法尤重二月八日四月八日是日也其國咸
依釋教齋戒行道焉氣候寒土田良沃榖有稻粟菽麥
畜有駞馬牛羊養𧖟不以為絲惟充綿纊俗尚蒲桃酒
兼爱音樂南去海十餘里有魚鹽蒲葦之饒保定四年
其王遣使獻名馬
龜兹國在白山之南一百七十里東去長安六千七百
里其王姓白即後涼吕光所立白震之後所治城方五
六里其刑法殺人者死刼賊則斷其一臂并刖一足賦
稅准地徴租無田者則稅銀錢婚姻䘮葬風俗物産與
焉支畧同惟氣候少温為異又出細氈麖皮氍毺鐃多
鹽緑雌黄胡粉及良馬封牛等東有輪臺即漢貳師將
軍李廣利所屠其南三百里有大水東流號計戍水即
黄河也保定元年其王遣使来獻
于闐國在葱嶺之北二百餘里東去長安七千七百里
所治城方八九里部内有大城五小城數十其刑法殺
人者死餘罪各随輕重懲罰之自外風俗物産與龜兹
畧同俗重佛法寺塔僧尼甚衆王尤信向每設齋日必
親自洒掃饋食焉城南五十里有贊摩寺即昔羅漢比
丘比盧旃為其王造覆盆浮圗之所石上有辟支佛趺
䖏雙跡猶存自高昌以西諸國人等多深目髙昌以東
此一國貎不甚胡頗類華夏城東二十里有大水北流
號樹枝水即黄河也城西十五里亦有大水名逹利水
與樹枝俱北流同㑹於計戍建徳三年其王遣使獻名
馬
囐噠國大月氐之種類在于闐之西東去長安一萬百
里其王治拔底延城盖王舍城也其城方十餘里刑法
風俗與突厥畧同其俗又兄弟共娶一妻夫無兄弟者
其妻戴一角㡌若有兄弟者依其多少之數更加㡌角
焉其人㐫悍能戰闘于闐安息等大小二十餘國皆役
属之大綂十二年遣使獻其方物魏廢帝二年明帝二
年並遣使来獻後為突厥所破部落分散職貢遂絶
粟特國在葱嶺之西盖古之庵蔡一名温那沙治於大
澤在康居西北保定四年其王遣使獻方物
安息國在葱嶺之西治蔚搜城北與康居西與波斯相
接東去長安一萬七百五十里天和二年其王遣使来
獻
波斯國大月氐之别種治蘓利城古條支國也東去長
安一萬五千三百里城方十餘里户十餘萬王姓波斯
氐坐金羊牀戴金花冠衣錦袍織成帔皆餙以珍珠寳
物其俗丈夫剪髪戴白皮帽貫頭衫両廂近下開之并
有巾帔緣以織成婦女服大衫披大帔其髪前為髻後
被之餙以金銀華仍貫五色珠絡之於膊王於其國内
别有小牙十餘所猶中國之離宫也每年四月出遊䖏
之十月乃還王即位以後擇諸子内賢者密書其名封
之於庫諸子及大臣皆莫之知也王死乃衆共發書視
之其封内有名者即立以為王餘子各出就邉任兄弟
更不相見也國人號王曰翳囋妃曰防歩率王之諸子
曰殺野大官有摸胡壇掌國内獄訟泥忽汗掌庫藏闗
禁地卑勃掌文書及衆務次有遏羅訶地掌王之内事
薩波勃掌四方兵馬其下皆有属官分綂其事兵噐有
甲矟圎排劍弩弓箭戦並乗象每象百人随之其刑法
重罪懸諸竿上射而殺之次則擊獄新王立乃釋之輕
罪則劓刖若髠或翦半鬚及繫排於項上以為耻辱犯
强盗者禁之終身姦貴人妻者男子流婦人割其耳鼻
賦稅則准地輸銀錢俗事火祅神婚合亦不擇尊卑諸
夷之中最為醜穢矣民女年十嵗以上有姿貎者王收
養之有功勲人即以分賜死者多棄屍於山一月治服
城外有人别居惟知䘮葬之事號為不浄人若入城市
摇鈴自别以六月為嵗首尤重七月七日十二月一日
其日民庶以上各相命召設㑹作樂以極歡娛又以每
年正月二十日各祭其先死者氣候暑熱家自藏氷地
多沙磧引水溉灌其五榖及禽獸等與中夏畧同惟無
稻及黍秫土出名馬及駞富室至有數千頭者又出白
象師子大鳥卵珍珠離珠頗黎珊瑚琥珀瑠璃馬瑙水
晶瑟瑟金銀鍮石金剛火齊鑌鐵銅錫朱沙水銀綾錦
白疊毼氍毹􁜣㲪赤麞皮及薰六欝金蘓合青木䓁香
胡椒蓽撥石蜜千牛棗香附子訶棃勒無食子塩緑雌
黄䓁物魏廢帝二年其王遣使来獻方物
史臣曰四夷之為中國患也久矣而北狄尤甚焉昔嚴
尤班固咸以周及秦漢未有得其上䇿雖通賢之宏議
而史臣嘗以為疑夫歩驟之来綿自今古澆淳之變無
隔華戎是以反道徳棄仁義凌替之風嵗廣至涇陽入
北地充斥之釁日深爰自金行逮乎水運戎夏離錯風
俗混并夷裔之情偽中國畢知之矣中國之得失夷裔
備聞之矣若乃不與約誓不就攻伐来而禦之去而守
之夫然則敵有餘力我無寜嵗將士疲於奔命疆場苦
其交侵欲使偃伯靈臺歐世仁夀其可得乎是知秩宗
之雅㫖護軍之誠說實有㑹於當時而未允於後代也
然則易稱見㡬而作𫝊云相時而動夫時者得失之所
繫㡬者吉凶之所由况乎諸夏之朝治亂之運代有戎
狄之地强弱之勢無恒若使臣畜之與羈縻和親之與
征伐因其時而制變觀其㡬而立權則舉無遺䇿謀多
上算獸心之虜革靣匪難沙幕之北雲撤何逺安有周
秦漢魏優劣在其間哉
　
　
　
　
　
　
　
　周書卷五十
　周書卷五十考證
囐噠○魏書作嚈噠
波斯國𫝊王姓波斯氐○魏書西域𫝊王姓波氏名斯
　
　
　
　
　
　
　
　
　
　
　
　
　周書卷五十考證
　　　編脩今授奉天錦州府知府(臣/)文淳謹言北周
　　　書五十卷本紀列𫝊四十二唐秘書丞令狐徳
　　　棻䓁撰當武徳時棻建言近代無正史即詔與
　　　諸臣論撰歴年不能成而罷貞觀二年復詔徳
　　　棻與岑文本崔仁師撰次周書陳叔逹唐儉共
　　　成之宋仁宗時出太清樓本合史館秘閣本又
　　　募天下書而取夏竦李巽家本下館閣正其文
　　　字其後王安國林希始上焉當周隋時桞蚪牛
　　　𢎞各有撰述徳棻䓁撰次不外栁牛両家然其
　　　中頗有可議者蚪為周臣多諱周惡𢎞入隋代
　　　便文隋過在蚪與𢎞初無足怪徳棻等身居異
　　　代而史不直書其失甚矣宇文氏建國倣周禮
　　　為六官府兵之制開唐一代良法而是書不為
　　　紀録使後人無從参考識小遺大識者譏焉(臣/)
　　　䓁奉
勅校勘南北監本字句錯訛悉為改正但宋版不可得
　　　見文義可疑祗以北史参訂北史之文既與是
　　　書不同未便𥙷入故字有不同從其是者文之
　　　遺脫祗加詳注不妄参入以附於闕文之義云
　　　(臣/)謹識
