卷十
　　梁　　　蕭　　　子　　　顯　　　撰
　志第二
　　禮下
建元四年髙帝山陵昭皇后應遷祔祠部疑有祖祭及
遣啟諸奠九飯之儀不左僕射王儉議奠如大斂賀循
云從墓之墓皆設奠如将葬廟朝之禮范寗云将窆而
奠雖不稱為祖而不得無祭從之有司又奏昭皇后神
主在廟今遷祔葬葬有虞以安神神既已處廟改葬出
靈豈應虞祭鄭注改葬云從廟之廟禮宜同從墓之墓
事何容異前代謂應無虞左僕射王儉議范寗云葬必
有魂車若不為其歸神将安舎世中改葬即墓所施靈
設祭何得不祭而毁耶賀循云既窆設奠於墓以終其
事雖非正虞亦粗相似晉氏修復五陵宋朝敬后改葬
皆有虞今設虞非疑從之
建元二年皇太子妃薨前宫臣疑所服左僕射王儉議
禮記文王世子父在斯為子君在斯為臣且漢魏以来
宫僚充備臣隸之節具體在三昔庾翼妻䘮王允滕𢎞
謂府吏宜有小君之服况臣節之重耶宜依禮為舊君
妻齊衰三月居官之身並合屬假朝晡臨哭悉繋東宫
今臣之未從官在逺者於居官之所屬寜二日半仍行
䘮成服遣牋表不得奔赴從之
太子妃斬草乘黄議建銘旌僕射王儉議禮既塗棺祝
取銘置于殯東大斂畢便應建于西階之東
宋大明二年太子妃薨建九旒有司又議斬草日建旒
與不若建旒應㡬旒及畫龍升降云何又用㡬翣僕射
王儉議旒本是命服無闗於凶事今公卿以下平存不
能備禮故在凶乃建耳東宫秩同上公九命之儀妃與
儲君一體義不容異無緣未同常例别立凶旒大明舊
事是不經詳議率爾便行耳今宜考以禮典不得效尤
從失吉部伍自有桁輅凶部别有銘旌若復立旒復置
何處翣自用八從之
有司奏大明故事太子妃𤣥宫中有石誌参議墓銘不
出禮典近宋元嘉中顔延作王球石誌素族無碑策故
以紀徳自爾以来王公以下咸共遵用儲妃之重禮殊
恒列既有哀策謂不須石誌從之
有司奏穆妃卒哭後靈還在道遇朔望當湏設祭不王
儉議既虞卒哭祭之於廟本是祭序昭穆耳未全同卒
吉四時之祭也所以有朔望殷事蕃國不行權制宋江
夏王妃卒哭以後朔望設祭帝室既以卒哭除䘮無緣
方有朔望之祭靈筵雖未升廟堂而舫中即成行廟猶
如桓𤣥及宋髙祖長沙臨川二國並有移廟之禮豈復
謂靈筵在途便設殷事耶推此而言朔望不復俟祭宋
懿后時舊事不及此益可知時議從之
建元三年有司奏皇太子穆妃以去年七月薨其年閏
九月未審當月數閏為應以閏附正月若用月數數閏
者南郡王兄弟便應以此四月晦小祥至於祥月不為
有疑不左僕射王儉議三百六旬尚書明義文公納幣
春秋致譏糓梁云積分而成月公羊云天無是月雖然
左氏謂告朔為得禮是故先儒咸謂三年期䘮嵗數沒
閏大功以下月數數閏夫閏者盖是年之餘日而月之
異朔所以吳商云含閏以正期允協情理今杖期之䘮
雖以十月而小祥至於祥縞必湏周嵗凡厭屈之禮要
取象正服祥縞相去二月厭降小祥亦以則之又且求
之名義則小祥本以年限考於倫例則相去必應二朔
今以厭屈而先祥不得謂此事之非期事既同條情無
異貫沒閏之理固在言先設令祥在此晦則去縞三月
依附准例益復為礙謂應湏五月晦乃祥此國之大典
宜共精詳并通闗八座丞郎研盡同異尚書令褚淵難
儉議曰厭屈之典由所尊奪情故祥縞備制而年月不
申今以十一月而祥從期可知既計以月數則應數閏
以成典若猶含之何以異於縞制疑者正以祥之當閏
月數相縣積分餘閏厯象所𢎞計月者數閏故有餘月
計年者苞含故致盈積稱理從制有何不可儉又荅淵
難曰含閏之義通儒所難但祥本應期屈而不遂語事
則名體具存論哀則情無以異迹雖數月義實計年閏
是年之歸餘故宜總而苞之期而兩祥緣尊故屈祥則
沒閏象年所申屈申兼著二途具舉經記之㫖其在兹
乎如使五月小祥六月乃閏則祥之去縞事成二月是
為十一月以象前期二朔以放後嵗名有區域不得相
參魯襄二十八年十二月乙未楚子卒唯書上月初不
言閏此又附上之明義也鄭射王賀唯云期則没閏初
不復區别杖期之中祥将謂不俟言矣成休甫云大祥
後禫有閏别數之明杖期之祥不得方於綅縞之末即
恩如彼就例如此淵又據舊義難儉十餘問儉隨事解
釋祠部郎中王珪之議謂䘮以閏施功衰以下小祥值
閏則略而不言今雖厭祥名猶存異於餘服計月為數
屈追慕之心以逺為邇日既餘分月非正朔含而全制
於情唯允僕射儉議理據詳博謹所附同今司徒淵始
雖疑難再經往反未同儉議依舊八座丞郎通共博議
為允以来五月晦小祥其祥􁆠自依常限奏御班下内
外詔可
皇太子穆妃服尚書左丞兼著作郎王逡問左僕射王
儉中軍南郡王小祥應待聞喜不穆妃七月二十四日
薨聞喜公八月發哀計十一月之限應在六月南郡王
為當同取六月則大祥復申一月應用八月非復正月
在存親之義若各自為祥廬堊相間𤣥素雜糅未審當
有此疑不儉曰送往有已復生有節罔極非服制所申
祥縞明示終之斷相待之義經記無聞世人多以廬室
衰麻不宜有異故相去一二月者或申以俱除此所謂
任情徑行未達禮㫖昔撰䘮記已嘗言之逺還之人自
有為而未祭在家之子立何辭以不變禮有除䘮而歸
者此則經記之遺文不待之明據假使應待則相去彌
年亦宜必待乃為衰絰永服以窮生吉蠲長絶於宗廟
斯不可矣茍曰非宜則旬月之間亦不容申何者禮有
倫序義無徒設今逺則不待近必相湏禮例既乖即心
無取若疑兄弟同居吉凶舛雜則古有異宫之義設無
異宫則逺還之子自應開立别門以終䘮事靈筵祭奠
隨在家之人再期而毁所以然者奔䘮禮云為位不奠
鄭𤣥云以其精神不存乎此也聞哀不時寔緣在逺為
位不奠益有可安此自有為而然不闗嫡庶庶子在家
亦不待嫡矣而况儲妃正體王室中軍長嫡之重天朝
又行權制進退彌復非疑謂不應相待中軍祥縞之日
聞喜致哀而已不受弔慰及至忌辰變除昆弟亦宜相
就寫情而不對客此國之大典宜通闗八座丞郎共盡
同異然後奏御司徒褚淵等二十人並同儉議為允請
以為永制詔可
建元三年太子穆妃薨南郡王聞喜公國臣疑制君母
服儉又議禮庶人為國君齊衰先儒云庶人在官若府
史之屬是也又諸侯之大夫妻為夫人服繐衰七月以
此輕微疎逺故不得盡禮今皇孫自是蕃國之王公太
子穆妃是天朝之嫡婦宫臣得申小君之禮國官豈敢
為夫人之敬當單衣白帢素帶哭于中門外每臨輙入
與宫官同
永明十一年文惠太子薨右僕射王晏等奏案䘮服經
為君之父長子同齊衰期今至尊既不行三年之典止
服期制羣臣應降一等便應大功九月功衰是兄弟之
服不可以服尊臣等参議謂宜重其衰裳減其月數同
服齊衰三月至於太孫三年既申南郡國臣宜備齊衰
期服臨汝曲江既非正嫡不得禰先儲二公國臣並不
得服詔依所議又奏案䘮服經雖有妾為君之長子從
君而服二漢以来此禮久廢請因循前准不復追行詔
曰既久廢停便
又奏伏尋御服文惠太子期内不奏樂諸王雖本服期
而儲皇正體宗廟服者一同釋服奏樂姻娶便應並通
竊謂二等誠俱是嘉禮輕重有異娶婦思嗣事非全吉
三日不樂禮有明文宋世期䘮降在大功者婚禮廢樂
以申私戚通以前典詔依議
又奏案禮祥除皆先於今夕易服明旦乃設祭尋比世
服臨然後改服與禮為乖今東宫公除日若依例皇太
孫服臨方易服臣等参議謂先哭臨竟而後祭之應公
除者皆於府第變服而後入臨行奉慰之禮詔可
建武二年朝㑹時世祖遏宻未終朝議疑作樂不祠部
郎何佟之議昔舜受終文祖義非𦙍堯及放勛徂落遏
宻三祀近代晉康帝繼成帝于時亦不作樂懐帝永嘉
元年恵帝䘮制未終于時江充議云古帝王相承雖世
及有異而輕重同禮從之
建武二年正月有司以世祖文皇帝今二年正月二十
四日再忌日二十九日大祥三月二十九日祥禫至尊
及羣臣泄哀之儀應定准下二學八座丞郎博士陶韶
以為名立義生自古之制文帝正號祖宗式序昭穆祥
忌􁆠日皇帝宜服祭服出太極泄哀百僚亦祭服陪位
太常丞李撝議曰尋尊號既追重服宜正但已從權制
故苴杖不説至於鑽燧既同天地亦變容得無感乎且
晉景獻皇后崩羣臣備小君之服追尊之后無違后典
追尊之帝固宜同帝禮矣雖臣子一例而禮隨時異至
尊龍飛中興事非嗣武理無深衣之變但王者體國亦
應弔服出正殿舉哀百寮致慟一如常儀給事中領國
子助教謝墨濟議夫䘮禮一制限節兩分虞袝追亡之
情小祥抑存之禮斯盖至愛可申極痛宜屈耳文皇帝
雖君徳早凝民化未洽追崇尊極寔緣于性今言臣則
無實論已則事虚聖上馭㝢更奉天眷祗禮七廟非從
三后周忌祥禫無所依設太學博士崔愝同陶韶議太
常沈淡同李撝議國子博士劉警等同謝墨濟議祠部
郎何佟之議曰春秋之㫖臣子繼君親雖恩義有殊而
其禮則一所以敦資敬之情篤方䘮之義主上雖仰嗣
髙皇嘗經北面方今聖厯御宇垂訓無窮在三之恩理
不容替竊謂世祖祥忌至尊宜弔服升殿羣臣同致哀
感事畢百官請宣徳宫拜表仍致哀陵園以引追逺之
慕尚書令王晏等十九人同佟之議詔可
海陵王薨百官㑹哀時纂嚴朝議疑戎服臨㑹祠部郎
何佟之議羔裘𤣥冠不以弔理不容以兵服臨䘮宋泰
始二年孝武大祥之日于時百寮入臨皆於宫門變戎
服著衣􁏗入臨畢出外還襲戎衣從之
贊曰姬制孔作訓範百王三千有數四維是張損益彞
典廢舉憲章戎祀軍國社廟郊庠冠婚朝㑹服紀凶䘮
存為盛徳戒在先亡
　
　
　
　
　
　
　
　南齊書卷十
　南齊書卷十考證
禮志下鄭射王賀○(臣祖庚/)按為鄭𤣥射慈王肅賀循
　也
于時江充議云○諸本同南監本作何充當從之
　
　
　
　
　
　
　
　
　
　
　
　南齊書卷十考證
