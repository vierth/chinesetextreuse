六十六
　　宋　　宣　　城　　太　　守范　煜撰
　　唐　　章　　懐　　太　　子　　賢注
　鄭范陳賈張列傳第二十六
　　鄭興傳(子衆/)
鄭興字少贛河南開封人也少學公羊春秋晚善左氏
傳遂積精深思通逹其㫖同學者皆師之(東觀記曰興/從博士金子)
(嚴為左/氏春秋)天鳯中(王莽/年也)將門人從劉歆講正大義(左氏/義也)歆
美興才使撰條例章句訓詁及校三統歴(説文曰詁訓/古言也音古)
(度反三統歴劉歆/撰謂夏殷周歴也)更始立以司直李松行丞相事先入
長安松以興為長史令還奉迎遷都更始諸將皆山東
人咸勸留洛陽興說更始曰陛下起自荆楚權政未施
(更始起南陽南陽屬/荆州故曰荆楚也)一朝建號而山西雄桀争誅王莽
開關郊迎者何也(山西謂陕/山已西也)此天下同苦王氏虐政而
思髙祖之舊徳也今久不撫之臣恐百姓離心盗賊復
起矣春秋書齊小白入齊不稱侯未朝廟故也(小白齊/桓公也)
(春秋齊小白入于齊公羊傳曰曷為/以國氏當國也其言入何篡辭也)今議者欲先定赤
眉而後入關是不識其本而争其末恐國家之守轉在
函谷(言若不早都闗中有人先入/則國家鎭守轉在函谷也)雖臥洛陽庸得安枕
乎(庸用/也)更始曰朕西決矣拜興為諌議大夫使安集關
西及朔方凉益三州還拜凉州刺史㑹天水有反者攻
殺郡守興坐免時赤眉入關東道不通興乃西歸隗囂
虚心禮請(○劉攽曰案/文少一囂字)而興耻為之屈稱疾不起囂矜
已自飾常以為西伯復作(西伯文王/也作起也)乃與諸將議自立
為王興聞而説囂曰春秋傳曰口不道忠信之言為嚚
耳不聽五聲之和為聾(左傳富辰諫/周襄王之辭)間者諸將集㑹無
乃不道忠信之言大將軍之聽無乃阿而不察乎昔文
王承積徳之緒加之以睿聖三分天下尚服事殷(孔子/曰三)
(分天下有其/二以服事殷)及武王即位八百諸侯不謀同㑹皆曰紂
可伐矣武王以未知天命還兵待時(史記曰武王觀兵/孟津諸侯不期而)
(㑹者八百人皆曰紂可伐矣王曰汝未知天命乃還師/後閒紂殺比干囚箕子乃告諸侯以伐之故曰待時也)
髙祖征伐累年猶以沛公行師今令徳雖明世無宗周
之祚威略雖振未有髙祖之功而欲舉未可之事昭速
禍患(○劉攽曰案/文昭當作招)無乃不可乎惟將軍察之囂竟不稱
王後遂廣置職位以自尊髙興復止囂曰夫中郎將太
中大夫使持節官皆王者之器非人臣所當制也孔子
曰惟器與名不可以假人(左傳杜預注曰器/車服召爵號也)不可以假
人者亦不可以假於人也無益於實有損於名非尊上
之意也囂病之而止(病猶/難也)及囂遣子恂入侍將行興因
恂求歸𦵏父母囂不聽而徙興舍益其秩禮興入見囂
曰前遭赤眉之亂以將軍僚舊故敢歸身明徳(興嘗為/凉州刺)
(史囂為西州將/軍故曰僚舊也)幸䝉覆載之恩復得全其性命興聞事
親之道生事之以禮死塟之以禮祭之以禮奉以周旋
弗敢失墜(周旋猶遵奉也左傳季文子曰先大夫臧文/仲敎行父事君之禮奉以周旋弗敢失墜也)
今為父母未塟請乞骸骨若以增秩徙舍中更停留是
以親為餌(猶釣/餌也)無禮甚矣將軍焉用之囂曰囂將不足
留故邪興曰將軍據七郡之地(七郡天水隴西武威張/掖酒泉燉煌金城也)
擁羌胡之衆以戴本朝徳莫厚焉威莫重焉居則為専
命之使入必為鼎足之臣興從俗者也不敢深居屏處
因將軍求進不患不逹因將軍求入何患不親此興之
計不逆將軍者也興業為父母請不可以已願留妻子
獨歸塟將軍又何猜焉囂曰幸甚促為辦裝遂令與妻
子俱東時建武六年也侍御史杜林先與興同寓隴右
乃薦之曰竊見河南鄭興執義堅固敦悦詩書(左傳趙/衰曰臣)
(亟聞郤縠之言矣郤縠/悦禮樂而敦詩書也)好古博物見疑不惑有公孫僑
觀射父之徳(左傳子産辨黄熊晉侯聞之曰博物君子/也觀射父楚大夫也對昭王以重黎義和)
(之事見/國語)宜侍帷幄典職機密昔張仲在周燕翼宣王而
詩人悅喜(張仲周宣王時賢臣也燕樂也翼敬/也詩小雅曰侯誰在矣張仲孝友)惟陛下
留聽少察以助萬分乃徴為太中大夫明年三月晦日
食興因上疏曰春秋以天反時為災地反物為妖人反
徳為亂亂則妖災生(左傳晉伯宗之辭天反時為災謂/寒暑易節也地反物為妖謂羣物)
(失性/也)往年已来讁咎連見意者執事頗有闕焉按春秋
昭公十七年夏六月甲戌朔日有食之(杜預注曰於周/為六月於夏為)
(四月純陽用事隂/氣未動而侵陽也)傳曰日過分而未至(言過春分而/未及夏至也)三
辰有災(三辰日/月星也)於是百官降物(降物/素服)君不舉(不舉/盛饌)避移
時(避正寢過/日食時也)樂用鼓(奏鼓/伐鼓)祝用幣(用幣/於社)史用辭(用辭以/自責也)
(此以上皆左傳載魯大/夫答季平子之詞也)今孟夏純乾用事隂氣未作其
災尤重夫國無善政則讁見日月變咎之来不可不慎
其要在因人之心擇人處位也(左傳晉士文伯曰國無/政不用善則自取讁於)
(日月之災故政不可不慎也務三而/已一曰擇人二曰因人三曰從時也)堯知鯀不可用而
用之者屈已之明因人之心也齊桓反政而相管仲晉
文歸國而任郄縠者是不私其私擇人處位也(史記曰/桓公與)
(兄子紏争位糾使管仲將兵遮道射桓公鉤帶及桓公/即位任政於管仲也又晉文公自秦歸國懐公故臣郄)
(芮謀燒公宫殺文公宦者勃鞮告之後文公以郄縠為/中軍帥縠即郄芮之族文公不以為讎而任焉言唯賢)
(是用不私/其私也)今公卿大夫多舉漁陽太守郭伋可大司空
者而不以時定道路流言咸曰朝廷若用功臣功臣用
則人位謬矣願陛下上師唐虞下覽齊晉以成屈已從
衆之徳以濟羣臣讓善之功(濟成/也)夫日月交㑹數應在
朔而頃年日食每多在晦先時而合皆月行疾也日君
象而月臣象君亢急則臣下促廹故行疾也今年正月
繁霜自爾以来率多寒日(正月夏/之四月)此亦急咎之罰(書曰/急恒)
(寒/若)天於賢聖之君猶慈父之於孝子也丁寧申戒欲其
反政故災變仍見此乃國之福也今陛下髙明而羣臣
惶促宜留思柔剋之政垂意洪範之法(剋能也柔剋謂/和柔而能立事)
(也尚書洪範/曰髙明柔剋)博採廣謀納羣下之策書奏多有所納帝
嘗問興郊祀事曰吾欲以讖斷之何如興對曰臣不為
讖帝怒曰卿之不為讖非之邪興惶恐曰臣於書有所
未學而無所非也帝意乃解興數言政事依經守義文
章溫雅然以不善讖故不能任九年使監征南積弩營
於津鄉(征南將軍岑彭積弩將軍傅俊屯津/鄉以拒公孫述津鄉在今荆州也)㑹征南將
軍岑彭為刺客所殺興領其營遂與大司馬吴漢俱擊
公孫述述死詔興留屯成都頃之侍御史舉奏興奉使
私買奴婢坐左轉蓮勺令(蓮勺縣屬左馮翊故城在今/同州下邽縣東北蓮音輦勺)
(音/酌)是時喪亂之餘郡縣殘荒興方欲築城郭修禮敎以
化之㑹以事免興好古學尤明左氏周官長於歴數自
杜林桓譚衛宏之屬莫不斟酌焉(斟酌謂取/其意指也)世言左氏
者多祖興而賈逵自傳其父業故有鄭賈之學興去蓮
勺後遂不復仕客授閿鄉(閿音聞古字也/建安中改作聞)三公連辟不
肯應卒于家子衆
衆字仲師年十二從父受左氏春秋精力於學明三統
歴作春秋難記條例兼通易詩知名於世建武中皇太
子及山陽王荆因虎賁中郎將梁松以縑帛聘請衆欲
為通義引籍出入殿中衆謂松曰太子儲君無外交之
義漢有舊防蕃王不宜私通賔客遂辭不受松復風衆
以長者意不可逆衆曰犯禁觸罪不如守正而死太子
及荆聞而竒之亦不强也及梁氏事敗(梁松坐懸飛書/誹謗下獄死事)
(見梁統/傳也)賔客多坐之唯衆不染於辭永平初辟司空府
以明經給事中再遷越騎司馬(漢官儀曰越騎司/馬一人秩千石也)復留
給事中是時北匈奴遣使求和親八年顯宗遣衆持節
使匈奴衆至北庭虜欲令拜衆不為屈單于大怒圍守
閉之不與水火欲脅服衆衆拔刀自誓單于恐而止乃
更發使隨衆還京師朝議欲復遣使報之衆上疏諫曰
臣伏聞北單于所以要致漢使者欲以離南單于之衆
堅三十六國之心也(武帝開通西域/本三十六國)又當揚漢和親誇
示鄰敵令西域欲歸化者局促狐疑懐土之人絶望中
國耳漢使既到便偃蹇自信(信音/申)若復遣之虜必自謂
得謀其羣臣駮議者不敢復言(駮議謂勸/單于歸漢)如是南庭動
揺烏桓有離心矣南單于久居漢地具知形勢萬分離
析旋為邊害今幸有度遼之衆揚威北垂雖勿報答不
敢為患(明帝八年初置度遼/將軍屯五原曼栢)帝不從復遣衆衆因上言
臣前奉使不為匈奴拜單于恚恨故遣兵圍臣今復銜
命必見陵折臣誠不忍持大漢節對氊裘獨拜如令匈
奴遂能服臣將有損大漢之强帝不聽衆不得已既行
在路連上書固争之詔切責衆追還繫廷尉㑹赦歸家
其後帝見匈奴来者問衆與單于争禮之狀皆言匈奴
中傳衆意氣壯勇雖蘇武不過乃復召衆為軍司馬使
與虎賁中郎將馬廖擊車師至敦煌拜為中郎將使䕶
西域㑹匈奴脅車師圍戊巳校尉衆發兵救之遷武威
太守謹脩邊備虜不敢犯遷左馮翊政有名迹建初六
年代鄧彪為大司農是時肅宗議復鹽鐵官衆諫以為
不可(武帝時國用不足乃賣鹽鐵置官/以主之昭帝罷之今議欲復之)詔數切責至被
奏劾衆執之不移帝不從在位以清正稱其後受詔作
春秋刪十九篇八年卒官子安世亦傳家業為長樂未
央廐令(續漢志曰廐令/一人秩六百石)延光中安帝廢太子為濟隂王
安世與太常桓焉太僕来歴等共正議諫争及順帝立
安世巳卒追賜錢帛除子亮為郎衆曾孫公業自有傳
　　范升傳
范升字辯卿代郡人也少孤依外家居九嵗通論語孝
經及長習梁丘易老子敎授後生(宣帝時梁丘/賀之易也)王莽大
司空王邑辟升為議曹史時莽頻發兵役徴賦繁興升
乃奏記邑曰升聞子以人不間於其父母為孝臣以下
不非其君上為忠(論語曰孝哉閔子騫人不間於其父/母昆弟之言子騫之孝化其父母兄)
(弟言人無非之者忠臣事君有過/即諫在下無有非君者是忠臣也)今衆人咸稱朝聖皆
曰公明盖明者無不見聖者無不聞今天下之事昭昭
於日月震震於雷霆而朝云不見公云不聞則元元焉
所呼天公以為是而不言則過小矣知而從令則過大
矣二者於公無可以免宜乎天下歸怨於公矣朝以逺
者不服為至念升以近者不悦為重憂今動與時戾事
與道反馳騖覆車之轍探湯敗事之後(賈誼曰前車覆/後車誡論語曰)
(見不善/如探湯)後出益可怪晚發愈可懼耳方春嵗首而動發
逺役藜霍不充田荒不耕榖價騰躍斛至數千吏人陷
於湯火之中非國家之人也如此則胡貊守關青徐之
寇在於帷帳矣(王莽時青徐二郡為宼號青徐賊○劉/攽曰胡貊守闗案闗當作闕方喻廹近)
(不當/云闗)升有一言可以解天下倒懸免元元之急不可書
𫝊願䝉引見極陳所懐邑雖然其言而竟不用升稱病
乞身邑不聽令乘傳使上黨升遂與漢兵㑹因留不還
建武二年光武徴詣懐宫拜議郎遷博士上疏讓曰臣
與博士梁恭山陽太守吕羌俱脩梁丘易二臣年並耆
艾經學深明而臣不以時退與恭並立深知羌學又不
能逹(逹進/也)慙負二老無顔於世誦而不行知而不言不
可開口以為人師願推博士以避恭羌帝不許然由是
重之數詔引見每有大議輒見訪問時尚書令韓歆上
疏欲為費氏易左氏春秋立博士(費直字長翁善易/長於卦筮見前書)詔
下其議四年正月朝公卿大夫博士見於雲臺帝曰范
博士可前平說升起對曰左氏不祖孔子而出於丘明
師徒相傳又無其人且非先帝所存無因得立遂與韓
歆及太中大夫許淑等互相辯難日中乃罷升退而奏
曰臣聞主不稽古無以承天臣不述舊無以奉君陛下
愍學微缺勞心經蓺情存博聞故異端競進近有司請
置京氏易博士羣下執事莫能據正京氏既立費氏怨
望左氏春秋復以比類亦希置立京費已行次復髙氏
(沛人髙相善易與/費直同時見前書)春秋之家又有騶夹(前書曰騶氏無/師夹氏未知其)
(書/也)如令左氏費氏得置博士髙氏騶夹五經竒異並復
求立各有所執乖戾分争從之則失道不從則失人將
恐陛下必有厭倦之聽孔子曰博學約之弗叛矣夫(論/語)
(孔子之言弗畔/言不違道也)夫學而不約必叛道也顔淵曰博我以
文約我以禮孔子可謂知敎顔淵可謂善學矣老子曰
學道日損損猶約也又曰絶學無憂絶末學也今費左
二學無有本師而多反異先帝前世有疑於此故京氏
雖立輒復見廢疑道不可由疑事不可行詩書之作其
来已久孔子尚周流㳺觀至于知命自衛反魯乃正雅
頌(孔子以魯哀公十一年自衛還魯是時道衰樂/廢孔子来還乃正之故雅頌各得其所見史記)今陛
下草創天下紀綱未定雖設學官無有弟子詩書不講
禮樂不脩奏立左費非政急務孔子曰攻乎異端斯害
也已(攻猶習也異/端謂竒技也)傳曰聞疑傳疑聞信傳信而堯舜之
道存(榖梁傳曰信以傳信疑以傳疑公羊/傳曰君子曷為春秋樂堯舜之道也)願陛下疑先
帝之所疑信先帝之所信以示反本明不専已天下之
事所以異者以不一本也易曰天下之動貞夫一也(易/下)
(繫之/文也)又曰正其本萬事理(今易無/此文也)五經之本自孔子始
謹奏左氏之失凡十四事時難者以太史公多引左氏
升又上太史公違戾五經謬孔子言及左氏春秋不可
録三十一事詔以下博士後升為出妻所告坐繫得出
還鄉里永平中為聊城令坐事免卒於家
　　陳元傳
陳元字長孫蒼梧廣信人也(廣信故城在今/梧州蒼梧縣)父欽習左
氏春秋事黎陽賈護與劉歆同時而别自名家(元父欽/字子佚)
(以左氏授王莽自名陳氏春秋故/曰别也賈護字季君並見前書也)王莽從欽受左氏學
以欽為猒難將軍(猒一/葉反)元少傳父業為之訓詁銳精覃
思至不與鄉里通以父任為郎建武初元與桓譚杜林
鄭興俱為學者所宗時議欲立左氏傳博士范升奏以
為左氏淺末不宜立元聞之乃詣闕上疏曰陛下撥亂
反正文武並用(撥理也語/見公羊傳)深愍經蓺謬雜真偽錯亂每
臨朝日輒延羣臣講論聖道知丘明至賢親受孔子而
公羊榖梁傳聞於後世故詔立左氏博詢可否示不専
已盡之羣下也今論者沉溺所習翫守舊聞固執虚言
傳受之辭以非親見實事之道左氏孤學少與(與猶/黨也)遂
為異家之所覆冒夫至音不合衆聽故伯牙絶弦(伯牙/善鼓)
(琴鍾子期善聽相與為友子期死伯牙破琴/絶弦不復鼓琴以時人莫之能聽也見呂覽)至寳不同
衆好故卞和泣血(卞和得寳玉獻楚武王王示玉人曰/石也刖其右足武王殁後復獻之文)
(王復曰石也刖其左足至成王時卞和抱其璞於郊泣/盡以血繼之王乃使玉尹攻之果得寳玉事見韓子也)
仲尼聖徳而不容於世(仲尼去魯斥齊逐乎宋衛/困于陳蔡之間見史記)况於
竹帛餘文其為雷同者所排固其宜也非陛下至明孰
能察之臣元竊見博士范升等所議奏左氏春秋不可
立及太史公違戾凡四十五事案升等所言前後相違
皆斷截小文媟黷微辭以年數小差掇為巨謬(媟狎也/黷垢濁)
(也掇拾也/音丁括反)遺脫纖微指為大尤抉瑕擿釁(抉音於/決反)掩其
𢎞美所謂小辯破言小言破道者也(大戴記小辯篇孔/子曰小辯破言小)
(言破義小/義破道)升等又曰先帝不以左氏為經故不置博士
後主所宜因襲臣愚以為若先帝所行而後主必行者
則盤庚不當遷於殷周公不當營洛邑(盤庚都耿遷於/殷文王都酆武)
(王都鄗周公輔/成王營洛邑)陛下不當都山東也往者孝武皇帝好
公羊衛太子好榖梁有詔詔太子受公羊不得受榖梁
(○劉攽曰有詔詔太/子案文多一詔字)孝宣皇帝在人間時聞衛太子好
榖梁於是獨學之及即位為石渠論而榖梁氏興(石渠/閣以)
(蔵秘書在未央殿北宣帝甘露三年詔諸/儒韋元成梁丘賀等講論五經於石渠也)至今與公羊
並存此先帝後帝各有所立不必其相因也孔子曰純
儉吾從衆至於拜下則違之(論語孔子曰麻冕禮也今/也純儉吾從衆拜下禮也)
(今拜乎上泰也雖違衆吾從下何晏注云麻冕緇布冠/也古績麻三十升以為之純絲也絲易成故從儉臣之)
(與君行禮者下拜然後升時臣驕/泰故于上拜今從下禮之恭也)夫明者獨見不惑於
朱紫聽者獨聞不謬於清濁故離朱不為巧眩移目(離/朱)
(黄帝時明目者也一號離婁慎子/曰離朱之明察毫末於百歩之外)師曠不為新聲易耳
(桓譚新論曰晉師曠善知音衛靈公將之晉宿於濮水/之上夜聞新聲召師涓告之曰為我聽寫之曰臣得之)
(矣遂之晉晉平公饗之酒酣靈公曰有新聲願奏之/乃令師涓鼓琴未終師曠止之曰此亾國之聲也)方
今干戈少弭戎事略戢留思聖蓺眷顧儒雅採孔子下
拜之義卒淵聖獨見之㫖分明黑白建立左氏觧釋先
聖之積結洮汰學者之累惑(洮汰猶/洗濯也)使基業垂於萬世
後進無復狐疑則天下幸甚臣元愚鄙嘗傳師言如得
以褐衣召見俯伏庭下(褐織毛為布/貧者之服也)誦孔氏之正道理
丘明之宿寃若辭不合經事不稽古退就重誅雖死之
日生之年也書奏下其議范升復與元相辯難凡十餘
上帝卒立左氏學太常選博士四人元為第一帝以元
新忿争乃用其次司隸從事李封於是諸儒以左氏之
立論議讙譁自公卿以下數廷争之㑹封病卒左氏復
廢元以才髙著名辟司空李通府時大司農江馮上言
宜令司隸校尉督察三公事下三府元上疏曰臣聞師
臣者帝賓臣者霸(言以臣為師/以臣為賓也)故武王以太公為師齊
桓以夷吾為仲父孔子曰百官總已聽於冢宰(論語/文也)近
則髙帝優相國之禮(蕭何為相國髙帝賜/劔履上殿入朝不趨)太宗假宰輔
之權(太宗孝文也申屠嘉為丞相坐府召太中大夫鄧/通欲誅之孝文使持節召通令人謝嘉故曰假權)
(也/)及亡新王莽遭漢中衰專操國柄以偷天下(偷竊/也)況
已自喻不信羣臣奪公輔之任損宰相之威以刺舉為
明徼訐為直至乃陪僕告其君長子弟變其父兄(王莽/時開)
(吏告其將奴/婢告其主)罔密法峻大臣無所措手足然不能禁董
忠之謀身為世戮(董忠為王莽大司馬共劉/歆等謀誅莽事發覺死也)故人君患
在自驕不患驕臣失在自任不在任人是以文王有日
昃之勞周公執吐握之恭(尚書曰文王自朝至于曰中/昃不遑暇食史記曰伯禽封)
(魯周公戒之曰我文王之子武王之弟成王之叔父亦/不賤矣我一沐三握髮一飯三吐哺以待士猶恐失天)
(下之賢人汝無/以國驕人也)不聞其崇刺舉務督察也方今四方尚
擾天下未一百姓觀聽咸張耳目陛下宜脩文武之聖
典襲祖宗之遺徳勞心下士屈節待賢誠不宜使有司
察公輔之名帝從之宣下其議(司察猶/督察也)李通罷元後復
辟司徒歐陽歙府數陳當世便事郊廟之禮帝不能用
以病去年老卒於家子堅卿有文章
　　賈逵傳
賈逵字景伯扶風平陵人也九世祖誼文帝時為梁王
太傅(為文帝子梁/王楫之博也)曾祖父光為常山太守宣帝時以吏
二千石自洛陽徙焉父徽從劉歆受左氏春秋兼習國
語周官又受古文尚書於塗惲(風俗通曰塗姓塗山氏/之後惲字子真受尚書)
(於胡常/見前書)學毛詩於謝曼卿作左氏條例二十一篇逵悉
傳父業弱冠能誦左氏傳及五經本文以大夏侯尚書
敎授雖為古學兼通五家榖梁之說(五家謂尹更始劉/向周慶丁姓王彦)
(等皆為榖梁/見前書也)自為兒童常在太學不通人間事身長八
尺二寸諸儒為之語曰問事不休賈長頭性愷悌多智
思俶儻有大節(愷樂也悌易也言有和樂/簡易之徳也俶儻卓異也)尤明左氏傳
國語為之觧詁五十一篇(左氏三十篇國/語二十一篇也)永平中上疏
獻之顯宗重其書寫蔵祕館時有神雀集宫殿官府冠
羽有五采色帝異之以問臨邑侯劉復(臨邑東郡縣也/復齊武王伯升)
(孫北海/王興子)復不能對薦逵博物多識帝乃召見逵問之對
曰昔武王終父之業鸑鷟在岐(鸑鷟鳯之别名也周大/夫内史過對周惠王曰)
(周之興也鸑鷟鳴/于岐山事見國語)宣帝威懐戎狄神雀仍集此胡降之
徴也(仍頻也宣帝時神雀再見改為/年號後匈奴降服呼韓入朝也)帝勑蘭臺給筆札
使作神雀頌拜為郎與班固並校祕書應對左右肅宗
立降意儒術特好古文尚書左氏傳建初元年詔逵入
講北宫白虎觀南宫雲臺帝善逵說使出左氏傳大義
長於二傳者逵於是具條奏之曰臣謹擿出左氏三十
事尤著明者斯皆君臣之正義父子之紀綱其餘同公
羊者什有七八或文簡小異無害大體至如祭仲紀季
伍子胥叔術之屬左氏義深於君父公羊多任於權變
(左傳宋人執鄭祭仲曰不立突將死祭仲許之遂出昭/公而立厲公杜預注云祭仲之如宋非㑹非聘見誘被)
(拘廢長立少故書名罪之公羊傳曰祭仲者何鄭之相/也何以不名賢也何賢乎祭仲以為知權也其知權奈)
(何宋人執之謂之曰為我出忽而立突祭仲不從其言/則君必死國必亾從其言則君可以生易死國可以存)
(易亡古之有權者祭仲之權是也左傳紀季以酅入于/齊紀侯大去其國賈逵以為紀季不能兄弟同心以存)
(國乃背兄歸讐書以譏之公羊傳曰紀季者何紀侯之/弟也何以不名賢也何賢乎服罪也其服罪奈何請後)
(立廟以存姑姊妹左傳楚平王將殺伍奢召伍奢子伍/尚伍員曰来吾免而父尚謂員曰聞免父之命不可以)
(莫之奔親戚為戮不可以莫之報父不可棄名不可廢/子胥奔吳遂以吳師入郢卒復父讐公羊傳曰父受誅)
(子復讐推刄之道也公羊不許子胥復讐是不深父也/左傳曰冬邾黑肱以濫来奔賤而書名重地故也君子)
(曰名之不可不慎以地叛雖賤必書地以名其人終為/不義不可滅已是以君子動則思禮行則思義公羊傳)
(冬黑弓以濫来奔文何以無邾婁通濫也曷為通濫賢/者子孫宜有地賢者孰謂謂叔術也何賢乎叔術讓國)
(也/)其相殊絶固已甚逺而寃抑積久莫肯分明臣以永
平中上言左氏與圖讖合者先帝不遺芻蕘省納臣言
寫其傳詁蔵之秘書建平中(建平哀/帝年也)侍中劉歆欲立左
氏不先暴論大義而輕移太常恃其義長詆挫諸儒諸
儒内懐不服相與排之(排擯却也劉歆建立左氏哀帝/令歆與諸儒講論其義諸博士)
(不肯置對歆乃移書太常以/責之故被排擯事見前書)孝哀皇帝重逆衆心故出
歆為河内太守從是攻擊左氏遂為重讎至光武皇帝
奮獨見之明興立左氏榖梁㑹二家先師不曉圖讖故
令中道而廢凡所以存先王之道者要在安上理民也
今左氏崇君父卑臣子疆幹弱枝勸善戒惡至明至切
至直至順(左傳曰翼戴天子加之以恭又曰君命天也/天可讎乎委質䇿名貳乃辟也父敎子貳何)
(以事君又曰棄父之命惡用子矣以有無父之國則可/是崇君父卑臣子也左氏王人雖微序在諸侯之上又)
(曰五大不在邊五細不在庭末大必折尾大不掉是彊/幹弱枝也又曰盡而不汚懲惡而勸善非聖人誰能脩)
(之史記曰孔子曰我欲載之空/言不如見之行事深切著明也)且三代異物損益隨時
故先帝博觀異家各有所採易有施孟復立梁丘(施讎/孟喜)
(梁丘/賀也)尚書歐陽復有大小夏侯(歐陽和伯大夏侯勝小/夏侯建也並見前書)
今三傳之異亦猶是也又五經家皆無以證圖讖明劉
氏為堯後者而左氏獨有明文(春秋晉大夫蔡墨曰陶/唐氏既衰其後有劉累)
(學擾龍事孔甲范氏其後也范㑹自秦/還晉其處者為劉氏明漢承堯後也)五經家皆言顓
頊代黄帝而堯不得為火徳(史記曰黄帝崩其孫昌意/之子立是為帝顓頊當時)
(五經家同為此說若以顓頊代黄帝以土徳王即顓頊/當為金徳髙辛為水徳堯為木徳漢承堯後自然不得)
(為火/徳也)左氏以為少昊代黄帝即圖讖所謂帝宣也(左氏/傳曰)
(黄帝氏以雲紀少昊氏以鳥紀是以少昊代黄帝也河/圖曰大星如虹下流華渚女節意感生白帝朱宣宋均)
(注曰朱宣/少昊氏也)如令堯不得為火則漢不得為赤其所發明
補益實多陛下通天然之明建大聖之本改元正歴垂
萬世則(改元謂改建初九年為元和元年/正歴謂元和二年始用四分歴也)是以麟鳯百
數嘉瑞雜遝(雜遝言多也章帝時鳯皇見百三十九麒/麟五十二白虎一十九黄龍三十四神雀)
(白燕等史官不可/勝紀見東觀記)猶朝夕恪勤㳺情六蓺研機綜微靡
不審覈(覈實/也)若復留意廢學以廣聖見庶㡬無所遺失
矣(廢學謂左/氏傳也)書奏帝嘉之賜布五百疋衣一襲令逵自
選公羊嚴顔諸生髙才者二十人敎以左氏(公羊髙作/春秋傳號)
(曰公羊春秋嚴彭祖顔安樂俱受公/羊春秋故公羊有嚴顔之學見前書)與簡紙經傳各一
通(竹簡及/紙也)逵母常有疾帝欲加賜以校書例多特以錢
二十萬使潁陽侯馬防與之謂防曰賈逵母病此子無
人事於外(無人事謂不/廣交通也)屢空則從孤竹之子於首陽山
矣(屢數也空乏也史記曰伯夷叔齊孤/竹君之子也隐於首陽山卒餓死也)逵數為帝言古
文尚書與經傳爾雅詁訓相應詔令撰歐陽大小夏侯
尚書古文同異逵集為三卷帝善之復令撰齊魯韓詩
與毛氏異同并作周官觧故(轅固齊人也為齊詩申公/魯人也為魯詩韓嬰為韓)
(詩毛萇為毛詩故/謂事之指意也)遷逵為衛士令(北宫衛士令一人掌/南北宫秩比六百石)
(見續/漢志)八年乃詔諸儒各選髙才生受左氏榖梁春秋古
文尚書毛詩由是四經遂行於世皆拜逵所選弟子及
門生為千乘王國郎(千乘王伉/章帝子也)朝夕受業黄門署學者
皆欣欣羡慕焉和帝即位永元三年以逵為左中郎將
八年復為侍中領騎都尉内備帷幄兼領祕書近署甚
見信用逵薦東莱司馬均陳國汝郁帝即徴之並蒙優
禮均字少賓安貧好學隠居敎授不應辟命信誠行乎
州里鄉人有所計争輒令祝少賓(祝詛也東觀記曰争/曲直者輒言敢祝少)
(賓乎心不直者/終不敢祝也)不直者終無敢言位至侍中以老病乞
身帝賜以大夫禄歸鄊里郁字叔異性仁孝(東觀記曰/郁年五嵗)
(母病不能食郁常抱持啼泣亦不食母/憐之强為飯宗親共異之因字曰異也)及親殁遂隐處
山澤後累遷為魯相以徳敎化百姓稱之流人歸者八
九千戸逵所著經傳義詁及論難百餘萬言又作詩頌
誄書連珠酒令凡九篇學者宗之後世稱為通儒(應劭/風俗)
(通義曰授先王之制立當時之事/綱紀國體原本要化此通儒也)然不脩小節當世以
此頗譏焉故不至大官永元十三年卒時年七十二朝
廷愍惜除兩子為太子舍人
論曰鄭賈之學行乎數百年中遂為諸儒宗亦徒有以
焉爾(言賈鄭雖為儒宗而不為帝/所重故曰亦徒有以焉爾)桓譚以不善讖流亡
鄭興以遜辭僅免賈逵能附㑹文致最差貴顯(賈逵附/㑹文致)
(謂引左氏明/漢為堯後也)世主以此論學悲矣哉(言時主不重/經而重讖也)
　　張霸傳　(子楷/)　(楷子陵/)　(陵弟𤣥/)
張霸字伯饒蜀郡成都人也年數嵗而知孝讓雖出入
飲食自然合禮鄊人號為張曾子七嵗通春秋復欲進
餘經父母曰汝小未能也霸曰我饒為之故字曰饒焉
(饒猶/益也)後就長水校尉樊儵受嚴氏公羊春秋遂博覽五
經諸生孫林劉固叚著等慕之各市宅其傍以就學焉
舉孝廉光禄主事稍遷(光禄勲之主事/也見漢官儀)永元中為㑹稽
太守表用郡人處士顧奉公孫松等奉後為潁川太守
松為司𨽻校尉並有名稱其餘有業行者皆見擢用郡
中争厲志節習經者以千數道路但聞誦聲初霸以樊
儵刪嚴氏春秋猶多繁辭乃減定為二十萬言更名張
氏學霸始到越賊未觧郡界不寧乃移書開購明用信
賞賊遂束手歸附不煩士卒之力童謡曰棄我㦸捐我
矛盗賊盡吏皆休視事三年謂掾史曰太守起自孤生
致位郡守盖日中則移月滿則虧(史記蔡澤之辭也易/豐卦曰日中則昃月)
(盈則/食也)老子有言知足不辱遂上病後徴四遷為侍中時
皇后兄虎賁中郎將鄧隲當朝貴盛聞霸名行欲與為
交霸逡廵不答衆人笑其不識時務後當為五更㑹疾
卒年七十遺勑諸子曰昔延州使齊子死嬴博因坎路
側遂以塟焉(嬴博二縣名屬泰山郡禮記曰延陵季/子適齊其長子死於嬴博之間因塟焉)今
蜀道阻逺不宜歸塋可止此塟足蔵髪齒而已務遵速
朽副我本心人生一世但當畏敬於人若不善加已直
為受之諸子承命塟於河南梁縣因遂家焉將作大匠
翟酺等與諸門人追録本行諡曰憲文中子楷
楷字公超通嚴氏春秋古文尚書門徒常百人賓客慕
之自父黨夙儒偕造門焉車馬填街徒從無所止黄門
及貴戚之家皆起舍巷次以候過客往来之利楷疾其
如此輒徙避之家貧無以為業常乘驢車至縣賣藥足
給食者輒還鄉里司隷舉茂才除長陵令不至官隐居
𢎞農山中學者随之所居成市後華隂山南遂有公超
市五府連辟舉賢良方正不就(五府太傅太尉司/徒司空大將軍也)漢安
元年順帝特下詔告河南尹曰故長陵令張楷行慕原
憲操擬夷齊(原憲魯人字子思孔子弟/子清約守節貧而樂道)輕貴樂賤竄跡
幽藪髙志確然獨拔羣俗前此徴命盤桓未至將主者
翫習於常優賢不足使其難進歟郡時以禮發遣楷復
告疾不到性好道術能作五里霧時闗西人裴優亦能
為三里霧自以不如楷從學之楷避不肯見桓帝即位
優遂行霧作賊事覺被考引楷言從學術楷坐繫廷尉
詔獄積二年恒諷誦經籍作尚書注後以事無騐見原
還家建和三年詔安車備禮聘之辭以篤疾不行年七
十終於家子陵
陵字處冲官至尚書元嘉中嵗首朝賀大將軍梁冀帶
劔入省陵呵叱之令出勑羽林虎賁奪冀劔冀跪謝陵
不應即劾奏冀請廷尉論罪有詔以一嵗俸贖而百寮
肅然初冀弟不疑為河南尹舉陵孝廉不疑疾陵之奏
冀因謂曰昔舉君適所以自罰也陵對曰明府不以陵
不肖誤見擢序今申公憲以報私恩不疑有愧色陵弟
𤣥
𤣥字處虚沉深有才畧以時亂不仕司空張温數以禮
辟不能致中平二年温以車騎將軍出征涼州賊邊章
等將行𤣥自田廬被褐帶索要說温曰天下冦賊雲起
豈不以黄門常侍無道故乎聞中貴人公卿以下當出
祖道於平樂觀明公總天下威重握六師之要若於中
坐酒酣鳴金鼓整行陣召軍正執有罪者誅之引兵還
屯都亭以次翦除中官觧天下之倒懸報海内之怨毒
然後顯用隐逸忠正之士則邊章之徒宛轉股掌之上
矣温聞大震不能對良久謂𤣥曰處虚非不恱子之言
顧吾不能行如何𤣥乃歎曰事行則為福不行則為賊
今與公長辭矣即仰藥欲飲之温前執其手曰子忠於
我我不能用是吾罪也子何為當然且出口入耳之言
誰今知之(左傳曰言出於/余口入於爾耳)𤣥遂去隐居魯陽山中(山在/今汝)
(州/南)及董卓秉政聞之辟以為掾舉侍御史不就卓臨之
以兵不得已彊起至輪氏道病終(輪氏縣屬潁川郡故/城在今洛州洛陽縣)
(城西/南)
賛曰中世儒門賈鄭名學衆馳一介争禮氊幄(一介單/使也左)
(傳曰君亦不使一介行李/告於寡君氊幄謂匈奴也)升元守經義偏情駮霸貴知
止辭交戚里公超善術所舍成市
　
　
　
　
　後漢書卷六十六
　後漢書卷六十六考證
鄭興傳一朝建號而山西雄桀争誅王莽注山西謂陕
　山已西也○日知録曰古之所謂山西即今闗中方
　言自山而東五國之郊郭璞觧曰六國惟秦在山西
　王伯厚地理通釋曰秦漢之間稱山北山南山東山
　西者皆指太行以其在天下之中故指此山以表地
　勢正義以為華山之西非也
范升傳遂與韓歆及太中大夫許淑等○監本舊本俱
　缺太字(臣㑹汾/)按前書百官公卿表大夫掌議論有
　太中大夫諫大夫武帝太初元年更名中大夫為光
　禄大夫秩比二千石劉昭百官志太中大夫千石無
　員屬光禄勲别無中大夫之名又按北海靖王傳云
　嵗終遣中大夫奉璧朝賀注中大夫王國官也引續
　漢志曰中大夫比六百石掌奉王使京都亦見東平
　王蒼傳然則兩漢官制固有不同太初以前王朝有
　中大夫在東京則為王府官屬之名矣今范升所與
　論難未必徧及王國使臣故毛本增太字
正其本萬事理注今易無此文也○(臣㑹汾/)按此必易
　緯之辭凡漢人說經所引緯書若春秋元命苞等則
　曰春秋說易乾鑿度等則曰易說尚書大傳等則曰
　尚書說今范升引易緯遂蒙上易曰為文注家於易
　本文中求之固無此文耳
賈逵傳帝善逵說使出左氏傳大義長於二傳者○監
　本出字上有發字(臣㑹汾/)按發出並舉古人無此等
　文今從宋本
并作周官觧故注故謂事之指意也○(臣人龍/)按前書
　賈誼為左氏傳訓故又藝文志有魯故二十五卷師
　古注曰故者通其指義也今流俗毛詩改故訓傳為
　詁字失真則此注自應作故字觧
鄉人有所計争輒令祝少賓注祝詛也東觀記曰争曲
　直者輒言敢祝少賓乎○日知録曰注非也言敢于
　少賓之前發誓乎事之如神明也古人文簡爾
賈逵能附㑹文致最差貴顯○閻若璩云隋志讖緯篇
　云賈逵之徒獨非之與此不合盖隋志不詳考傳中
　所奏而誤讀張衡疏内侍中賈逵摘讖互異三十餘
　事諸言䜟者皆不能說之文以為逵首非䜟不知逵
　苐摘其互異處並未有所非也
　
　
　
　
　
　
　
　
　
　
　後漢書卷六十六考證
