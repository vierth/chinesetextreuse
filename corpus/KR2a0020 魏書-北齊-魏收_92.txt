卷八十六
　　齊　　　　魏　　　　收　　　　　撰
　列𫝊孝感第七十四
　　趙琰　長孫慮　乞伏保　孫益徳　董洛生
　　楊引　閻元明　吳悉達　王續生　李顯達
　　張昇　倉跋　　王崇　　郭文恭
經云孝徳之本孝悌之至通於神明此葢生人之大者
淳風既逺世情雖薄孔門有以責衣錦詩人所以思素
冠且生盡色養之天終極哀思之地若乃誠達泉魚感
通鳥獸事匪常論斯葢希矣至如溫牀扇席灌樹負土
時或加人咸為度俗今書趙琰等以孝感為目焉
趙琰字叔起天水人父溫為楊難當司馬初苻氏亂琰
為乳母攜奔夀春年十四乃歸孝心色養餁熟之節必
親調之皇興中京師儉婢簡粟糶之琰遇見切責勅留
輕粃嘗送子應冀州娉室從者於路遇得一羊行三十
里而琰知之令送於本處又過路傍主人設羊羮琰訪
知盗殺卒辭不食遣人買耜刃得剰六耜即令送還刃
主刃主高之義而不受琰命委之而去初為兗州司馬
轉團城鎮副将還京為淮南王他府長史時禁制甚嚴
不聽越闗葬於舊兆琰積三十餘年不得葬二親及蒸
嘗拜獻未曾不嬰慕卒事每於時節不受子孫慶賀年
餘耳順而孝思彌篤慨歳月推移遷窆無期乃絶鹽粟
斷諸滋味食麥而已年八十卒遷都洛陽子應等乃還
鄉葬焉
應弟煦字賓育好音律以善歌聞於世位秦州刺史
長孫慮代人也母因飲酒其父真呵叱之誤以杖撃便
即致死真為縣囚執處以重坐慮列辭尚書云父母忿
爭本無餘惡直以謬誤一朝横禍今母喪未殯父命旦
夕慮兄弟五人並各幼稚慮身居長今年十五有一女
弟始向四歳更相鞠養不能保全父若就刑交墜溝壑
乞以身代老父命使嬰弱衆孤得蒙存立尚書奏云慮
於父為孝子於弟為仁兄尋究情狀特可矜感高祖詔
特恕其父死罪以從逺流
乞伏保高車部人也父居顯祖時為散騎常侍領牧曹
尚書賜爵寧國侯以忠謹慎宻常在左右出内詔命賜
宮人河南宗氏亡後賜以宮人申氏宋太子左率申坦
兄女也歳餘居卒申撫養伏保性嚴肅捶罵切至而伏
保奉事孝謹初無恨色襲父侯爵例降為伯稍遷左中
郎将每請祿賜在外公私尺丈所用無不白知出為無
善鎮將申年餘八十伏保手製馬輿親自扶接申欣然
隨之申亡伏保觧官奉䘮還洛復為長兼南中郎将卒
孫益徳樂安人也其母為人所害益徳童幼為母復仇
還家哭於殯以待縣官高祖文明太后以其幼而孝決
又不逃罪特免之
董洛生代人也居父䘮過禮詔遣祕書中散溫紹伯奉
璽書慰之令自抑割以全孝道又詔其宗親使相喻奨
勿令有滅性之譏
楊引鄉郡襄垣人也三歳䘮父為叔所養母年九十三
卒引年七十五哀毁過禮三年服畢恨不識父追服斬
衰食粥麤服誓終身命經十三年哀慕不改為郡縣鄉
閭三百餘人上狀稱美有司奏宜旌賞復其一門樹其
純孝詔别勅集書標楊引至行又可假以散員之名
閻元明河東安邑人也少而至孝行著鄉閭太和五年
除北隨郡太守元明以違離親養興言悲慕母亦慈念
泣淚䘮明元明悲號上訴許歸奉養一見其母母目便
開刺史呂夀恩列狀上聞詔下州郡表為孝門復其租
調兵役令終母年母亡服終心喪積載每忌日悲慟傍
鄰昆弟雍和尊卑諧穆安貧樂道白首同歸又猗氏縣
人令狐仕兄弟四人早喪父泣慕十載奉養其母孝著
鄉邑而力田積粟博施不已又河東郡人楊風等七百
五十人列稱樂户皇甫奴兄弟雖沉屈兵伍而操尚彌
高奉養繼親甚著恭孝之稱又東郡小黄縣人董吐渾
兄養事親至孝三世同居閨門有禮景明初畿内大使
王凝奏請標異詔從之
吳悉達河東聞喜人也弟兄三人年並幼小父母為人
所殺四時號慕悲感鄉鄰及長報仇避地永安昆弟同
居四十餘載閨門和睦讓逸競勞雖於儉年糊饘不繼
賔客經過必傾所有每守宰殯䘮私辦車牛送終葬所
隣人孤貧窘困莫不解衣輟糧以相賑恤鄉閭五百餘
人詣州稱頌焉刺史以悉達兄弟行著鄉里板贈悉達
父渤海太守悉達後欲改葬亡失墳墓推尋弗獲號哭
之聲晝夜不止叫訴神祇忽於悉達足下地䧟得父銘
記因遷葬曾祖已下三世九䘮傾盡資業不假於人哀
感毁悴有過初䘮有司奏聞標閭復役以彰孝義時有
齊州人崔承宗其父於宋世仕漢中母䘮因殯彼後青
徐歸國遂為隔絶承宗性至孝萬里投險偷路負䘮還
京師黄門侍郎孫恵蔚聞之曰吾於斯人見廉范之情
矣於是弔贈盡禮如舊相識
王續生滎陽京縣人也遭繼母憂居䘮杖而後起及終
禮制鬢髪盡落有司奏聞世宗詔標旌門閭甄其徭役
李顯達潁川陽翟人也父䘮水漿不入口七日鬢髮墮
落形體枯悴六年廬於墓側哭不絶聲殆於滅性州牧
高陽王雍以狀奏靈太后詔表其門閭
張昇滎陽人居父母䘮鬢髮墜落水漿不入口吐血數
升詔表門閭
倉跋滎陽京縣人也䘮母水漿不入口五日吐血數升
居憂毁瘠見稱州里有司奏聞出帝詔標門閭
王崇字乾邕陽夏雍丘人也兄弟並以孝稱身勤稼穡
以養二親仕梁州鎮南府主簿母亡杖而後起鬢髮墮
落未及葬柩殯宅西崇廬於殯所晝夜哭泣鳩鴿羣至
有一小鳥素質墨眸形大如雀栖於崇廬朝夕不去母
䘮始闋復丁父憂哀毁過禮是年陽夏風雹所過之處
禽獸暴死草木摧折至崇田畔風雹便止禾麥十頃竟
無損落及過崇地風雹如初咸稱至行所感崇雖除服
仍居墓側於其堂前生草一根莖葉甚茂人莫能識至
冬中復有鳥巢於崇屋乳養三子毛羽成長馴而不驚
守令聞之親自臨視州以聞奏標其門閭
郭文恭太原平遥人也仕為太平縣令年踰七十父母
䘮亡文恭孝慕罔極乃居祖父墓次晨夕拜跪跣足負
土培祖父二墓寒暑竭力積年不已見者莫不哀歎尚
書聞奏標其門閭
史臣曰塞天地而横四海者唯孝而已矣然則始敦孝
敬之方終極哀思之道厥亦多緒其心一焉葢上智禀
自然之質中庸有企及之義及其成名其理一也趙琰
等或出公卿之緒藉禮教以資或出茅簷之下非奬勸
所得乃有負土成墳致毁滅性雖乖先王之典制亦觀
過而知仁矣
　
　
　
　魏書卷八十六
　魏書卷八十六考證
列𫝊第七十四○魏收書孝感𫝊亡惟張昇事出宗諫
　史目與北史小異高氏小史不載昇事迹按小史孝
　感節義良吏列女閹官五𫝊叙目幷𫝊與正史及諸
　書目次序前後不同惟楊九齡經史目錄與小史同
　九齡撰錄皆在殷仲藏宗諌等後是時正史已不完
　往往取小史為据故同之
　
　
　
　
　
　
　
　
　魏書卷八十六考證
