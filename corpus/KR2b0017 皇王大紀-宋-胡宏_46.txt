
　皇王大紀卷四十六　　　　宋　胡宏　撰
　三王紀
　　匡王
元年冬魯季孫行父如晉春正月宋司馬華耦如魯盟
其官皆從之魯侯與之宴辭曰君之先臣督得罪於宋
殤公名在諸侯之䇿臣承其祀其敢辱君請承命於亞
旅曹伯朝于魯齊人歸公孫敖之喪寘諸堂阜難毁以
為請立于朝以待命許之取而殯之齊人送之為孟氏
且國故也葬視慶父仲遂欲勿哭叔彭生曰喪親之終
也雖不能始善終可也子無失道何怨於人仲遂哭之
夏四月辛丑朔日有食之魯鼓用牲於社古者日食天
子不舉伐鼔于社諸侯用幣于社伐鼓于朝以昭事神
訓民事君示有等威也齊人懼諸侯之討且憚單伯之
守正也遂歸之蔡人不與晉郤缺以上軍伐蔡曰君弱
不可以怠遂入蔡以城下之盟而還齊人侵魯西鄙季
孫行父如晉九月晉侯宋公衛侯蔡侯鄭伯許男陳侯
曹伯盟于扈謀伐齊也齊人賂晉侯故不克而還魯侯
以有齊難故不㑹凡諸侯會公不與而經不書者諱君
惡也與而不書後也十月齊人歸魯子叔姬齊侯侵魯
西鄙謂諸侯不能也遂伐曹入其郛以討其朝于魯季
孫行父曰齊侯其不免乎已無禮而討於有禮者曰女
何故行禮禮以順天天之道也已則反天而又以討人
難以免矣是歲蔡荘侯薨子申嗣經曰十有五年春季
孫行父如晉三月宋司馬華孫來盟(司馬主兵之官稱/華孫者自督弑殤)
(公諸侯受賂失賊不討使東宋政及其後世繼掌兵權/春秋之所禁者故傳載其承命亞旅之詞而經書宋司)
(馬華孫來盟其曰華孫猶季孫仲孫臧孫之類不書名/者義不繋於名也不稱使以是專行為無君矣孟子曰)
(所謂故國者非謂其有喬木有世臣之謂也春秋此義/其欲後世以賢者之類功臣之冑為世臣然後委之以)
(政/乎)夏曹伯來朝齊人歸公孫敖之喪(公孫敖慶父之後/行又醜矣出奔他)
(國其卒與䘮歸皆書于䇿者許翰以謂文伯惠叔二子/之哀誠無已也故魯人從其請國史記其事仲尼因而)
(不革者以敖著教也易曰有子考無/咎周公命蔡仲曰爾尚盖前人之愆)六月辛丑朔日有
食之鼔用牲于社單伯至自齊(單伯天子之命大夫也/故逆王姬㑹伐宋使于)
(齊皆書其字致而不名與意如婼異/者無所書而不尊王命謹臣禮也)晉郤缺帥師伐蔡
戊午入蔡秋齊人侵我西鄙季孫行父如晉冬十有一
月諸侯盟于扈(盟于扈者晉侯宋公衛蔡陳鄭曹許八/國之君也何以不序略之也春秋於夷)
(狄君臣同詞而不分爵號説者以為畧之也八國曷為/畧之等於夷狄乎齊人弑君不能致討受賂而退奚以)
(賢於狄矣不曰晋人㑹諸侯盟于扈而曰諸侯盟者分/惡於諸侯也田恒弑其君孔子沐浴而朝告於哀公請)
(討之弑君之賊夫人之所討也而况於諸侯乎况於鄰/國乎略諸侯而不序以其欲討齊罪而後不能也况於)
(鄰壤初不與盟㑹者乎/魯君之罪亦可知矣)十有二月齊人來歸子叔姬(不/言)
(齊子叔姬來歸而曰齊人來歸子叔姬無罪齊人自絶/而歸之爾春秋深罪齊人以商人為君而不知其惡故)
(其執其歸與弑其君商/人皆稱齊人深責之也)齊侯侵我西鄙遂伐曹入其郛
二年春魯將及齊平魯侯有疾使季孫行父會齊侯于
陽穀請盟齊侯不肯曰請俟君間魯侯四不視朔使仲
遂納賂於齊夏四月戊辰盟于郪丘六月辛未魯僖夫
人聲姜薨魯人毁泉臺有蛇自泉宫出故毁之楚王之
即位也少政在潘崇聲色是好令曰敢諫者死伍舉進
曰有鳥在阜三年不飛不鳴是何鳥也王曰飛將冲天
鳴將驚人舉退矣吾知之矣王淫樂益甚蘇從請諌王
曰不聞令乎對曰好樂者多求多求而民怨今又因之
以饑饉加之以軍旅國亡無日矣時楚大饑戎伐其西
南至于阜山又伐其東南至于陽丘庸人帥羣蠻以叛
楚麋人帥百濮聚於選將伐楚申息之北門不啓王聞
從言起執其手出而坐朝誅阿䛕大臣五舉處士六任
伍舉蘇從以政謀徙於阪髙蒍賈曰不可我能徃冦亦
能徃不如伐庸夫麋與百濮謂我饑不能師故伐我也
若我出師必懼而歸百濮離居将各走其邑誰暇謀人
乃出師旬有五日百濮乃罷楚王乗驛㑹師伐庸秦人
巴人從楚師羣蠻從楚王盟遂滅庸宋公之弟鮑禮於
國人宋饑竭其粟而貸之年自七十已上無不饋詒也
國之材人無不事也親自桓以下無不恤也襄夫人助
之施宋公無道國人奉鮑以因夫人於是蕩意諸復為
司城夫人將使公田孟諸而殺之公知之盡以寳行蕩
意諸曰盍適諸侯公曰不能其大夫至於君祖母以及
國人諸侯誰納我盡以其寶賜左右而使行夫人使謂
司城去公對曰臣之而逃其難若後君何九月公將田
孟諸未至襄夫人使帥甸攻而殺之蕩意諸死之鮑襲
位趙盾請於晉侯曰宋人弑君反天理逆民則晉為盟
主而不修天罰將懼及焉公許之經曰十有六年春季
孫行父㑹齊侯于陽榖齊侯弗及盟夏五月公四不視
朔(天子班朔于諸侯諸侯每月奉以告廟出視朝政文/公四不視朔公羊子以為有疾也不言疾自是公無)
(疾不視朔也此見聖人所書之意若後復視朔者必於/此書公有疾與昭公如晉之事比矣文公厭政備見於)
(經閏不告朔不視無雨不閔㑹同不與廟壊不修作/主不時事神治民之怠也則其心放而不知求久矣)六
月戊辰公子遂及齊侯盟于郪丘秋八月辛未夫人姜
氏薨毁泉臺(先祖為之非矣然臺之存毁非安危治亂/之所係也雖勿居可也而必毁之是暴揚)
(其失有輕先祖之心此履霸之漸弑/父與君之萌春秋之所謹也故書)楚人秦人巴人滅
庸(楚大饑戎與麋濮交伐之而庸人幸其弱帥群蠻以/叛楚此取滅之道也楚人謀徙於阪髙蒍賈曰不可)
(我能徃冦亦能徃不如伐庸亦見其謀國之善/矣故列書三國而楚不稱師減楚之罪詞也)冬十有
一月宋人弑其君杵臼(此襄夫人使甸殺之也而書宋/人者昭公無道國人之所欲弑)
(也君無道而弑之可乎諸侯殺其大夫雖當於罪若不/歸諸司冦猶有專政之嫌以為不臣矣况於北面歸戴)
(奉之以為君也故曰人臣無将將則必誅昭公無道聖/人以弒君之罪歸宋人者以明三綱人道之大倫君臣)
(之義不可廢也然則有土之君可以肆於民上而無誅/乎諸侯無道天子方伯在焉臣子國人其何居死於其)
(職而明於去就從違之義斯可矣蕩意諸亦死職春秋/削之不得班於孔父仇牧荀息何也三子閑其君而見)
(殺春秋之所取也意諸知國人将弑其君而不能正坐/待其及而死之所謂匹夫匹婦自經於溝瀆而莫之知)
(也奚得與死於其職者比乎聖人所/以獨取髙哀之去而書字以褒之也)
三年晉荀林父衛孔達陳公孫寧鄭石楚伐宋討曰何
故弑君宋人行賂師立文公而還二月癸亥魯葬僖公
夫人聲姜齊伐魯西鄙仲遂請盟夏四月癸未齊侯魯
侯盟于榖晉侯蒐于黄父遂㑹宋公衛侯蔡侯陳侯鄭
伯許男曹伯于扈將為魯討齊取賂而還鄭伯曰徃取
賂於宋又取賂於齊晉不足與也魯侯有齊難故不㑹
晉侯不見鄭伯鄭公子歸生與趙盾書曰寡君即位成
陳蔡一朝于襄再見於君夷與孤之二三臣相及於絳
今大國曰爾未逞吾志敝邑有亡無以加焉古人有言
曰畏首畏尾身其餘㡬又曰鹿死不擇音小國之事大
國也徳則其人也不徳則其鹿也鋌而走險急何能擇
将悉敝賦以待於儵唯執事命之遂受盟于楚魯仲遂
如齊拜榖之盟復曰聞齊人将食魯之麥以臣觀之将
不能齊君之語偷先大夫臧文仲曰民主偷必死經曰
十有七年春晉人衛人陳人鄭人伐宋(列國之卿其君/所與共天位治)
(天職者宋有弑君之亂欲行天討而伐宋乃其職也復/不能討而成其亂是不足為國卿失其職矣故皆貶而)
(稱人大夫帥師稱名氏賤者窮諸人其稱人賤之也田/常弑簡公孔子請討曰以吾從大夫之後不敢不告也)
夏四月癸亥葬我小君聲姜齊侯伐我西鄙六月癸未
公及齊侯盟于榖諸侯㑹于扈(宋昭公雖為無道人臣/将則必誅春秋正宋人)
(為弑君之罪所以明人道之大倫也故大夫無沐浴之/請則貶而稱人諸侯無討賊之功則畧而不序不然是)
(廢君臣之義人欲肆而天理滅/矣故曰春秋成而亂臣賊子懼)秋公至自榖冬公子遂
如齊
四年魯夫人姜氏生世子赤及公子視二妃敬嬴生公
子接敬嬴嬖而私事襄仲遂以其子屬焉故遂欲立接
叔彭生不可乃立子惡十二月丁丑公薨于臺下秦伯
罃薨諡曰康公子稻嗣齊侯之為公子也與邴歜之父
争田不勝及即位乃掘而則之而使歜僕納閻職之妻
而使職驂乗三月戊戍公㳺于申池二人浴于池歜以
扑抶職職怒歜曰人奪女妻而不怒一抶女庸何傷職
曰與刖其父而不能病者何如乃起弑公納諸竹中歸
舍爵而行齊人立公子元夏四月癸酉魯葬其君文公
魯仲遂叔孫得臣如齊請立公子接齊侯新立欲親魯
許之仲遂歸八月殺子赤及視以君命召叔彭生其宰
公冉務人止之曰入必死彭生曰死君命可也曰若君
命可死非君命何聽弗聽乃入殺而埋之馬矢之中夫
人歸于齊哭而過市曰天乎遂為不道殺適立庶市人
皆哭魯人謂之哀姜魯季孫行父如齊莒子生世子僕
又生季佗愛季佗而黜僕且多行無禮於國國人弑之
諡曰紀公僕以其寶玉奔魯魯侯命與之邑季孫行父
曰先大夫臧文仲教行父曰見有禮於其君者如孝子
之養父母也見無禮於其君者如鷹鸇之逐鳥雀也行
父奉以周旋弗敢失墜夫莒僕則其孝敬則弑君父矣
則其忠信則竊寳玊矣其人則盗賊也其器則姦兆也
保而利之則主藏也以訓則昏民無則焉使司冦出諸
境經曰十有八年春王二月丁丑公薨于臺下秦伯罃
卒夏五月戊戍齊人弑其君商人(按左氏齊懿公即位/刖邴歜之父而使歜)
(僕納閻職之妻而使職驂乗二人者實弑懿公然則於/法冝書曰盗而特變其詞以為齊人何也亂臣賊子之)
(動於惡必有利其所為而與之者人人不利其所為而/莫之與則孤危獨立無以濟其惡簒弑之謀息矣惟利)
(其所為而與之者衆是以能濟其惡天下胥為禽獸而/莫之遏公子商人驟施於國而多聚士盡其家而貸於)
(公有司是以財誘齊國之人也齊人貪公子一時之私/施不顧君臣萬世之大倫弑其國君則靦面以為之臣)
(而不能討執其君母則拱手以聴其所為而不能救故/於懿公見殺特不書盗反以弑君之罪歸諸齊人以誅)
(亂賊之黨弭簒弑之漸所謂㧞本塞源懲禍/亂之所由也故曰春秋成而亂臣賊子懼)六月癸酉
葬我君文公秋公子遂叔孫得臣如齊(使舉上客将稱/元帥此春秋立)
(文之常體也其有變文書介副者欲以起問者見事情/也子赤夫人之子今卒于弑不著其實是為國諱惡無)
(以傳信於将來而春秋之大義隠矣故上書大夫並使/下書夫人歸于齊中曰子卒則見禍亂邪謀發於奉使)
(之日而公子遂殺/立其君之罪著矣)冬十月子卒(諸侯在喪稱子繼世不/忍當也既葬不名終人)
(子之事也踰年稱君縁民臣之心也子卒何以不日遇/弑不忍言也既葬而不名不名而遇弑者不日以見其)
(弑子赤是也踰年而稱君稱君而遇弑者不地以見其/弑閔公是也何以知其賊乎上書大夫並使下書子卒)
(夫人歸則知罪之在公子遂矣孫于邾出奔莒則知罪/之在夫人與慶父矣繼世之恩終事之重情文之節隠)
(惡之禮記事之信誅亂/臣討賊子之義亦備矣)夫人姜氏歸于齊(書夫人則知/其正書姜氏)
(則知其非見絶于先君書歸于齊則知其無罪異於孫/干邾者而魯國臣子殺嫡立庶敬嬴宣公不能事主君)
(存適母其罪不/書而竝見矣)季孫行父如齊莒弑其君庶其
五年魯仲遂如齊逆女春正月以夫人姜氏歸魯季孫
行父如齊納賂以請㑹晉人討不用命者放胥甲父于
衛而立其子克齊侯㑹魯侯于平州仲遂如齊拜成魯
人以濟西田為賂于齊邾子朝于魯楚王侵陳遂侵宋
晉趙盾帥師救陳宋宋公陳侯衛侯曹伯㑹趙盾于棐
林伐鄭楚蒍賈救鄭遇于北林晉人乃還晉欲求成于
秦趙穿曰我侵崇秦急崇必救之吾以求成焉趙穿侵
崇秦弗與成晉人伐黄以報北林之役於是晉侯侈趙
盾為政驟諌而不入故不競於楚經曰元年春王正月
公即位(宣公為弑君者所立受之而不討賊是亦聞乎/弑也故如其意焉而書即位以著其自立之罪)
(而不嫌於同詞美一也有小大則褒詞異惡/一也有小大則貶詞異一美一惡無嫌於同)公子遂如
齊逆女(魯秉周禮喪未期年遣卿逆女何亟乎太子赤/齊出也仲遂殺子赤及其母弟而立宣公懼於)
(見討故結昏于齊為自安訃越典禮以逆之如此其亟/而不顧者必敬嬴仲遂請齊立接之始謀也其後滕文)
(公定為三年䘮父兄百官皆不欲曰吾宗國魯先君莫/之行也䘮紀浸廢夫豈一朝一夕之故自文宣莫之行)
(矣此所謂不待貶/絶而罪惡見者也)三月遂以夫人婦姜至自齊(有不待/貶絶而)
(罪惡見者不貶絶以見惡夫人與有罪焉則待貶而後/見故不稱氏夫人其如何知惡無禮如野有死麕能以)
(禮自防如草蟲愆期有待如歸妹之九四則可免矣凡/稱婦者其詞雖同立義則異逆婦姜于齊病文公也以)
(婦姜至自齊責敬嬴也敬嬴嬖妾私事襄仲以其子屬/之殺世適兄弟出主君夫人援成風故事即以子貴為)
(國君母斬焉在衰服之中請昏納婦而其罪隠而未見/也故因夫人至特稱婦姜以顯之此乃春秋推見至隠)
(著妾母當國用事為後世鑒也槩指為/有姑之詞而不察其㫖則精義隠矣)夏季孫行父如
齊(經書行父如齊而不言其故謂納賂以請㑹者傳也/經有不待傳而著者比事以觀斯得矣下書公㑹齊)
(侯于平州則知此㑹行父請之也又書齊人取濟西田/則知其請盖以賂也雖㣲傳其事著矣諸侯立郷為公)
(室輔猶室之有楹也而謀國如此亦不待貶絶而惡自/見者也不然以行父之勤勞恭儉相三君而無私積必)
(能以其君顯名/與晏嬰等矣)晉放其大夫胥甲父于衛(放猶羈置母/去其所比於)
(專殺者其罪薄乎云爾或以為近正非矣大夫當官既/不請於天子而自命以為有罪人不告於司冦而擅刑)
(猶不逺於正乎秦晉戰於河曲撓㬰駢之謀者趙穿也/若討其不用命則當以穿為首止治軍門之呼偕貶可)
(也而獨放胥甲父則以趙盾當國穿其族子而盾庇之/也桃園之罪其志固形於此矣故稱國以攽見晉政之)
(在私門而成上/侵為後戒也)公㑹齊侯于平州(按左氏曰㑹于平州/以定公位魯宣簒立)
(踰年舉國臣子既從之矣若之何位猶未定而有待於/平州之㑹也春秋以來弑君篡國者已列於諸侯之㑹)
(則不復致討故曹人以此請負芻于晉夫簒弑之賊毁/滅天理無所容於天地之間人無存沒時無古今其罪)
(不得赦也以列於㑹而不復討是率中國為戎夷棄人/類為禽獸此仲尼所為懼春秋所以作也然欲定其位)
(者魯宣公宜稱及齊而曰㑹者討賊之法也凡/討亂臣賊子必深絶其黨而後為惡者孤矣)公子遂
如齊(宣公簒立之罪仲遂主謀為首惡初請于齊遂為/上客而並書介使者罪叔孫得臣不能為有無亦)
(從之也大夫有以死争者矣然削而不書者以叔仲惠/伯死非君命失其所也遂及行父則一再見于經矣如)
(齊拜成雖削之可也又再書于策者於此著其始終成/就弑立之謀以戒後世人臣或内交宫禁以固其寵或)
(外結藩鎮以為之援至於殺生廢置皆出其手而人主/不悟者其慮深矣凡此旨直書于策而義自見者也)
六月齊人取濟西田(魯人致賂以免討而書齊人取田/者所以著齊罪春秋討賊尤嚴於)
(利其為惡而助之者所以孤其黨夫齊魯鄰國盟主之/餘業也子惡弑出姜歸而宣公立不能聲罪致討務寜)
(魯亂首與之㑹是利其為惡而助之也弑君簒國人道/所不容而貨賂公行免於諸侯之討則中國遂為戎夷)
(人類滅為禽獸其禍乃自不知以義為利而以利之可/以為利而為之也孟氏為梁王極言利國者必至於弑)
(奪而後饜盖得經書取田之意舉法如此然後人/知保義棄利亂臣賊子孤立無徒而亂少弭矣)秋邾
子來朝楚子鄭人侵陳遂侵宋(楚書爵而人鄭者貶之/也鄭伯本以宋人弑君)
(晉不能討受賂而還以此罪晉為不足與也遂受盟于/楚今乃附楚以亟病中國何義乎書侵陳遂侵宋者以)
(見潜師掠境肆為侵暴非能聲宋罪而討之/也既正此師為不義然後中國之師可舉矣)晉趙盾帥
師救陳(鄭在王畿之内而附蠻夷陳先代帝王之後而/見侵逼此門庭之冦利用禦之者也晉能救陳)
(則存諸夏攘夷狄之師故特褒而書救凡書救者未有/不善之也如解倒懸如拯民於塗炭之中知此義則知)
(春秋用兵之意矣傳稱師救陳宋經不書宋此非缺文/乃聖人削之也前方以不能討宋上卿貶而稱人諸侯)
(㑹而不序今若書/救宋則典刑紊矣)宋公陳侯衛侯曹伯㑹晉師于棐林
伐鄭(列數諸侯而㑹晉趙盾之事穀梁子以為大趙盾/之事以其大之也故曰師此説非也春秋立法君)
(為重而大夫與師其體敵列數諸侯於帥師之下而又/書大夫之名氏則臣疑於君而不可以為訓其曰㑹晉)
(師此謹禮於㣲之意也其立義精矣棄林鄭地也前者/地而後伐以為疑詞此其地則以著其美者一美一惡)
(無嫌/於同)趙穿帥師侵崇(崇在西方秦所與也晉欲求成于/秦不以大義動之而伐其與國則)
(為諼已甚比諸伐楚以救江異矣而傳謂設此謀者趙/穿也意者趙穿已有逆心欲得兵權託於伐國以用其)
(衆乎不然何謀之迂而當國者亦不裁正而從之也穿/之名姓自登史䇿弑君于桃園而上卿以志同受惡其)
(端又見於此書侵以見/所以求成者非其道也)晉人宋人伐鄭(宋人弑君既列/於㑹在春秋衰)
(世已免於諸侯之討矣論春秋王法則其罪固在法所/不救也而晉人與之合兵伐鄭是謂以燕伐燕庸愈乎)
(其書晉人宋人非将卑師少盖貶而人之也以貶/書伐者若曰聲罪致討而已有瑕則何以伐人矣)
六年甲寅鄭公子歸生受命於楚伐宋宋華元樂吕禦
之二月壬子戰于大棘宋師敗績囚華元獲樂吕將戰
華元殺羊食士其御羊斟不與及戰與入鄭師故敗宋
人以兵車百乗文馬百駟以贖華元半入華元逃歸秦
伐晉以報崇也遂圍焦晉趙盾救焦遂自隂地及宋衛
陳三國之師侵鄭楚鬬椒曰能欲諸侯而惡其難乎遂
次于鄭以待晉師趙盾曰彼宗競于楚殆将斃矣姑益
其疾乃去之晉侯不君厚斂以彫牆從臺上弹人而觀
其辟丸也宰夫胹熊蹯不熟殺之趙盾将諫士季請先
三進及溜而後視之曰吾知所過矣将改之季稽首曰
人誰無過過而能改善莫大焉社稷之固矣豈惟羣臣
賴之猶不改宣子驟諌公患之使鉏麑賊之晨徃寝門
闢矣盛服將朝尚早坐而假寐麑嘆曰不忘恭敬民之
主也賊民之主不忠棄君之命不信有一于此不如死
也觸槐而死公飲盾酒伏甲將攻之其右提彌明知之
趨登曰臣侍君燕過三爵非禮也遂扶以下鬬且出提
彌明死之公介靈輒倒㦸以禦公徒而免之盾出奔秋
七月乙丑趙穿弑晉侯于桃園盾未出山而復大史書
曰趙盾弑其君以示於朝盾曰不然對曰子為正卿亡
不越境反不討賊非子而誰盾曰我之懐矣自貽伊慼
其我之謂矣孔子曰董狐古之良史也書法不隠趙宣
子古之良大夫也為法受惡惜也越境乃免盾使穿逆
文公子黑臀于周而立之諡先君曰靈公晉自驪姬之
亂無公族至是始宦卿之適而為之田以為公族又宦
其餘子亦為餘子其庶子為公行八月乙亥王崩諡曰
匡王弟瑜立經曰二年春王二月壬子宋華元帥師及
鄭公子歸生帥師戰于大棘宋師敗績獲華元(兩軍接/刃主將)
(見獲其負明矣又書師敗績詞不贅乎此明大夫雖貴/與師等也故將尊師少稱将不稱師師衆将卑稱師不)
(稱将将尊師衆並書于䇿者示人君不可輕役大衆又/重将師之選其義深矣或曰元帥三軍之司命而輕重)
(若是班乎自行師而言則以元帥為司命自有國而言/則以得衆為邦本鄭使髙克将兵禦狄于境欲逺克也)
(而不恤其師楚以六卒實從得臣恐䘮師也而不恤其/將故經以棄師罪鄭以殺其大夫責楚明此義然後知)
(王者之道輕/重之權衡矣)秦師伐晉(按左氏以報崇也遂圍焦晉用/大師於崇乃趙穿私意而無名)
(也故書侵秦人為是興師而報晉則問其無名之罪也/故書伐世豈有欲求成於强國而侵其所與可以得成)
(者乎穿之情見矣宣子當國筭無遺策獨懵於此哉其/從之也而盾之情亦見矣春秋書事筆削因革必有以)
(也一侵一伐而不書圍焦所以誅/晉卿上侵之意其所由來者漸矣)夏晉人宋人衛人陳
人侵鄭(按左氏晉趙盾及諸侯之師侵鄭以報大棘之/役初鄭歸生受命于楚以伐宋經不書伐而以)
(宋華元主大棘之戰者盖楚人有詞于宋矣師之老壯/在曲直晉主夏盟盾既當國合諸侯之師何畏乎楚何)
(避乎鬬椒然力非不足而去之者以理曲也故卿不氏/而稱人師書侵而不言伐易於訟卦之象曰君子作事)
(謀始始而不謀將至於興師動衆有不能定者矣晉惟/取賂釋宋而不討至於中國之大不能服鄭不競於楚)
(可不慎乎春秋行事必正其本/為末流之苦此也其垂戒明矣)秋九月乙丑晉趙盾弑
其君夷臯(趙穿手弑其君董狐歸獄於盾其斷盾之獄/詞曰子為正卿亡不越境反不討賊以是書)
(斷而盾也受其惡而不敢辭仲尼因其法而不之革其/義云何曰正卿當國任事之臣也國事莫酷於君見弑)
(不於其身而誰責乎亡而越境謂去國而不還也然後/君臣之義絶反而討賊謂復讐而不釋也然後臣子之)
(事終不然是盾偽出而實聞乎故也假令不與聞者而/縦賊不討是有今将之心而意欲穿之成乎弑矣惡莫)
(慘乎意今以此罪盾乃閑臣子之邪心而謹其漸也盾/雖欲辭而不受可乎以髙貴鄉公之事觀馬抽戈者成)
(濟唱謀者賈充當國者司馬昭也為天吏者将原司馬/昭之心而誅之乎亦将致辟成齊而足也故陳泰曰惟)
(斬賈充可以少謝天下耳昭問其次意在濟也秦欲進/此直指昭也然則趙穿弑君而盾為首惡春秋之大義)
(明矣㣲夫子推見至隠垂法後世亂臣賊子皆以詭計/獲免而至愚無知如史太鄧扈樂之徒皆䝉歸獄而受)
(戮焉君臣父子不相夷以至於禽獸/也㡬希故曰春秋成而亂臣賊子懼)冬十月乙亥天王
崩
　
　
　皇王大紀卷四十六
