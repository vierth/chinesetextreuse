
　資治通鑑後編巻一百十九
　　　　　　　　　　　刑部尚書徐乾學撰
　宋紀一百十九(起上章執徐正月盡重光大/荒落十月凡一年有十月)
　　髙宗受命中興全功至徳聖神武文昭仁憲孝皇
　　帝
紹興三十年春正月戊子吏部員外郎虞允文面對言
金必敗盟異時為南牧之計必為五道出蜀口出荆襄
止以兵相持淮東沮洳非用騎之地他日正兵必出淮
西竒兵必出海道願詔大臣豫思備禦　丙申以吏部
侍郎葉義問同知樞宻院事　廢御書院　丁酉罷鈞
容班樂工及甲庫諸局先是御前置甲庫凡乘輿所須
圖畫什物有司不能供者悉取于甲庫故百工技藝之
精巧者皆聚于其間日費亡慮数百千禁中既有内酒
庫而甲庫所釀尤勝以其餘酤賣頗侵戸部贍軍諸庫
課額以此軍儲常不足前一日吏部尚書張燾因對論
甲庫萃技巧以蕩上心酤良醖以奪官課教坊樂工員
數目增俸給賜賚耗費不貲皆可罷上曰卿可謂責難
於君明日罷甲庫諸局以酒庫歸有司減樂工數百人
　二月甲寅罷䕫州路𣙜茶　乙夘金遣大懐忠等來
弔祭　戊午遣葉義問等為大金報謝使　甲子宰相
奏事畢帝諭王綸葉義問曰普安郡王甚賢欲與差别
卿等可議除少保使相仍封真王衆皆前賀湯思退曰
陛下春秋鼎盛上天鍳臨必生聖子為此以繫人心不
可無也帝曰此事出于朕意非由臣下建明朕覧唐宣
宗事羣臣有議及嗣儲者輒怒斥去可謂不逹理矣普
安郡王自育宮中至是已三十年天資英明豁逹大度
左右未嘗見喜愠之色趨朝就列進止皆有常度騎乘
未嘗妄視平居服御儉約每以經史自適嘗語府僚曰
聲色之事畧不經意至於珠寳瑰異之物心所不好亦
未嘗蓄之騎射翰墨皆絶人帝嘗謂近臣曰卿亦見普
安乎近來骨相一變非常人比也　丁夘吏部尚書張
燾以資政殿學士致仕時上欲相燾而燾以疾力辭且
言臣年齒已暮氣力已衰是用抗疏乞賜骸骨今言愈
切而寵彌厚懇愈力而位益崇儻恃鴻私不知退避髙
爵厚禄處之自如則是前後告老之辭悉皆僥倖進取
之計要君罔上欺世盗名公議沸騰臣節掃地疏入帝
察其誠故有是命　辛未金河東陕西地震鎮戎徳順
軍大風壊廬舍人多壓死　甲戌金主遣引進使髙植
刑部郎中海古勒分道監視所獲盜賊並陵遲處死或鋸
灼去皮截手足仍戒屯戍千户謀克等後有獲者並處
死縂管府官亦决罰　戊申三省樞宻院進呈普安郡
王加官移鎮進封國名及宣制吉日帝曰可便以為皇
子此事朕志素定已九年矣顧外庭未知耳又曰如恩
平郡王亦與少恩禮湯思退言立皇子當降詔及遣官
告郊廟帝可之甲戌内出手詔以普安郡王瑗為皇子
仍改賜名瑋丙子制以皇子為寧國軍節度使開府儀
同三司進封建王制出朝士動色相慶中外大悦　三
月辛巳復除授館職召試法　癸夘賜禮部進士梁克
家以下四百十二人及第出身　丙午加恩平郡王璩
開府儀同三司判大宗正事置司紹興府始稱皇姪
夏四月乙酉朔以皇孫愭為蘄州防禦使愷貴州團練
使惇榮州刺史　庚戌金主殺昭妃富察阿里呼妃嗜
酒金主責讓之不聽由是寵衰妃初嫁宗磐子阿呼達
生女重節金主與重節亂妃怒重節批其頬頗有詆訾
之言金主聞之愈不悦妃以衣服遺前夫之子金主將
殺之圖克坦后率諸妃嬪求哀乃得免凡諸妃位皆以侍
女服男子衣冠號假厮兒有勝格者妃與之同卧起如
夫婦厨婢三娘以告金主金主不以為過唯戒妃勿笞
箠三娘妃竟搒殺之金主怒使人縊妃死并殺侍婢擊
三娘者　五月辛巳上書玉堂二字賜翰林學士周麟
之麟之奏依淳化故事就都堂宣示宰執仍以石本分
賜侍從館閣官從之　領御前都指揮使職事楊存中
建言諸重地如四川鄂渚池陽建康京口皆已屯兵嚴
守獨荆南歴代用武之地今為重鎮而九江上流要害
之地緩急不相應援請各置都統制以廣屯備朝廷從
之以劉錡兼領荆南府御前諸軍都統制戚方為江州
御前諸軍都統制　乙酉詔諸路刺强盗貸死少壯者
為兵　辛夘臨安於潛安吉三縣大水　壬寅落沈該
致仕復觀文殿大學士知明州　初葉義問入北境見金
已聚兵有南侵意及還宻奏金人以尅剥不恤為能以
殺戮不恕為威今欲遷汴京且造戰船皆有深心以臣
度之若果遷都則在彼已失巢穴今江淮既有師屯獨
海道宜備兵部尚書楊椿言于陳康伯曰金人敗盟其
兆已見今不先事為備悔將何及于是康伯入見言金
謂我和好乆而兵備弛其南牧無疑因條上两淮守禦
之計侍御史汪澈亦條陳利害曰慮之有素則事至而
安靜慮之無素則事至而倉猝靖康之變可為龜鑑帝
皆嘉納之　六月庚午知樞宻院事王綸罷　秋七月
戊戌葉義問進知樞宻院事以御史中丞朱倬㕘知政
事翰林學士周麟之同知樞宻院事　八月丙午朔日
有食之　辛亥金命𣙜貨務及印造鈔引庫起赴南京
　壬子參知政事賀允中使還言金人必叛盟宜為之
備上疑未决允中因告老癸丑詔特轉一官致仕　壬
申淮東縂管許世安奏金主至汴京起重兵五十餘萬
屯宿泗州謀入冦　九月庚午金籍諸路水手得三萬
人　庚寅以帶御器械李寳為浙西副縂管提督海船
駐平江　丁酉罷内侍省　秘書省校書郎王十朋面
對言臣聞道路洶洶咸謂敵情叵測有巢穴汴都窺伺
江淮意廟堂之上帷幄之臣必有料敵制勝之䇿然議
者謂邊奏有警則羣臣失色相顧傳聞稍息則恬然便
以為安且謂敵有内難勢必不來夫自建炎至今金未
嘗不内相殘賊然一主斃一主興曷嘗為中國利要在自
備如何耳禦敵之策莫急于用人用人之要莫先乎人
望今有天資忠義材兼文武可為將相者有長於用兵
士卒樂為之用可為大帥者反投閒置散無地自效或
老于藩郡以冺没其身輿情憤懣仇敵竊笑臣願陛下
斷然為社稷計起而用之以沮敵謀蓋謂張浚劉錡也
又言陛下比懲大臣之盜權收還威福之柄朝廷清明
邇者衆口藉藉謂權雖歸於陛下政復出於多門是一
秦檜死百秦檜生也楊存中以三衙管軍而盜陛下之
大權飬成䟦扈之勢禍胎於内亂形于外臣竊憂之昔
漢之禍起於恭顯與王氏相為終始唐之禍起於北軍
與藩鎮相為表裏今以管軍位三公利源皆入其門隂
結諸將為黨援樞宻本兵之地立班甘居其後子弟親
戚布滿清要臺諌論列委曲庇䕶風憲獨不行於管軍
之門何以為國至若清資横加于噲伍髙爵濫及於醫
門諸軍承受威福自恣不減唐之監軍皇城邏卒旁午
察事甚於周之監謗將帥剥下賂上結怨於三軍道路
捕人為卒結怨于百姓皆非治世事臣願陛下慨然發
憤杜邪枉之門塞僥倖之路不惟尊嚴朝廷亦所以保
全此類帝嘉納之自秦檜扼塞言路士風浸衰及帝縂
攬萬幾激厲忠讜而餘習未殄朝士多務緘黙至是十
朋與校書郎馮方正字胡憲查籥太常主簿李浩始相
繼論事聞者興起太學之士為五賢詩以述其事焉
冬十月丙午罷内侍官承受諸軍奏報文字　庚戌雷
　壬戌徙劉錡為鎮江都統制以荆南右軍統制李道為
荆南都統制　癸亥日中無雲而雷時侍御史汪澈等
欲論湯思退同官陳俊卿曰為相無物望而天災亟至
此固當罷何以他為於是澈等相繼論之　十一月癸
巳夜有白氣出入危昴間　十二月乙巳朔尚書左僕
射同平章事湯思退罷侍御史陳俊卿言思退挟巧詐
之心濟傾邪之術觀其所為多效秦檜蓋思退致身皆
檜父子恩也宜寘之憲典遂以觀文殿學士奉祠　初
行㑹子戸部侍郎錢端禮被㫖造㑹子儲見錢於城内
外流轉其合發官錢並許兌㑹子輸左藏庫行自两浙
遂徧於諸州　戊申夜白氣亘天　癸丑命戸部立經
總制錢十年中數為定額　戊辰金禁朝官飲酒犯者
死宋夏髙麗人使燕飲者罪
三十一年春正月甲戌朔日有食之帝不受朝命吏部
侍郎李澗用牲于太社百司守職既而太史局言當交
不虧詔勿賀(考異按金史海陵紀是年正月甲戍朔不/書日食史失之乎抑所食之分数南北不)
(同/也)　丁丑雷　丁亥夜風雷雨雪交作侍御史汪澈言
春秋魯隱公時大雨震電繼以雨雪孔子以八日之間
再有大變謹而書之今一夕之間二異交至此隂盛也
今臣下無奸萌戚屬無乖刺而又無女謁之私意者殆
為敵國乎願陛下飭大臣常謹于備邊　癸丑金主命
參知政事李通諭賀生辰使徐度等曰朕昔從梁王軍樂
南京風土常欲巡幸今營繕將軍期以二月末先徃河
南帝王巡幸自古有之淮右多隙地欲校獵其間從兵
不踰萬人况朕祖宗陵廟在此安能久於彼乎汝等歸
告汝主令有司宣諭朕意使淮南之民無懐疑懼　己
亥放張浚胡銓自便　庚子金詔自中都至河南府所
過州縣調從獵騎士二千　辛丑金殺富察阿呼達女
徹辰徹辰慶宜公主出㓜鞠宫中金主屡欲納之太后
不可至是以罪殺之　是月金主令諸處統軍擇善射
者得五千人分作五軍皆用茸絲聫甲紫茸為上黄茸
青茸次之號硬軍亦曰細軍金主每自詫曰取江南此
五千人足矣　二月甲寅罷楊存中領殿前都指揮使
進太傅為醴泉觀使封同安郡王　庚申金徴諸道水
手運戰船　癸亥金主發大興府　乙丑分經義詩賦
為兩科以取士禮部侍郎金安節言熈寧元豐以來經
義詩賦廢興離合隨時更革初無定制近合科以來通
經者苦賦體雕刻習賦者病經㫖淵微心有弗精業難
兼濟又其甚者論既併塲策問太寡議論器識無以盡
人士守傳注史學盡廢此後進往往得志而老生宿儒
多困也請復立两科永為成憲從之　復鬻僧道度牒
　辛未觀文殿大學士致仕嘉國公秦熺卒詔贈太傅
尋以給事中黄相舜言停熺贈官及遺表恩賞　虞允
文如金賀正旦與館伴賔射一發破的衆驚異之允文
見運糧造舟者多辭歸金主曰我將看花洛陽允文還
奏所見及金主語請申嚴淮海之備　三月甲戌朔命
破敵軍統制陳敏屯兵于太平州　己夘官勲臣魏仁
浦馬知節余靖冦瑊諸孫各一人　金主改河南北邙
山為太平山稱舊名者以違制論　庚辰以利州西路
御前諸軍都統制吳拱知襄陽府拱玠之子也　壬午
以兵部尚書楊椿參知政事　丁亥金主將至獲嘉有
男子上書言事斬之所言莫得聞　庚寅以陳康伯為
尚書左僕射朱倬為右僕射並同中書門下平章事
壬辰地震　癸巳金主次河南府因出獵如汝州温湯
視行宮地自大興至河南所過麥皆為空復禁扈從者
輒離次及游賞飲酒犯者罪皆死而莫有從者　金主
弟兖之妻烏延氏坐與奴有姦賜死　夏四月甲辰詔
知襄陽府呉拱以西兵三千人戍襄陽朝廷聞金人决
欲敗盟乃令两淮諸將各畫界分使自為守時都統制
呉璘戌武興姚仲戌興元王彦戌漢隂李道戌荆南田
師中戍鄂渚戚方戍九江李顯忠戌池陽王權戌建康
劉錡戌鎮江壁壘相望而襄陽獨未有備故命拱以所
部戌之　辛未遣周麟之使金賀遷都　五月乙亥增
築禁城　己丑命沿淮州郡毋納北人　金賀生辰使
髙景山王全始入境用故事遣中使黄述賜扇帕于洪
澤鎮景山等舉趾倨傲述與之對揖畧不加禮又遣人
量閘面濶狭沿淮顧盼意若相視水面者識者知必敗
盟辛夘天申節景山全入見于紫宸殿初金主遣使謂
全曰汝見宋主即面數其焚南京宮室沿邊買馬招致
叛亡之罪當令大臣來此朕將親詰之且索淮漢之地
如不從則厲聲詆責之彼必不敢害汝又謂景山曰回
日以全所言奏聞至是全乃升殿之東壁面北厲聲一
如金主之言以詆帝帝謂全曰聞公北方名家何乃如
是全復曰趙桓今已死矣帝聞而遽起全在殿下揚聲
譊譊不已時百官班未退帶御器械劉炎白陳康伯曰
使人在廷有茶酒之禮宜奏免之康伯曰君自奏聞炎
遂轉屏風而入見帝方哭泣炎奏其事帝然之炎出傳
㫖曰今為聞淵聖皇帝訃音忽覺聖躬不安閤門賜茶
酒宜免使人且退班遂退宰執聚殿廬議舉哀之故或
謂上不可以凶服見使者欲俟其去乃發喪工部侍郎
黄中聞之馳語康伯曰此國家大事臣子至痛之節一
有失禮謂天下後世何設使人問焉將何以對於是始
議行禮及調兵守江淮之策　甲午宰執召楊存中及
三衙帥趙宻成閔李捧至都堂議舉兵又請侍從臺諫
集議康伯𫝊上㫖曰今日更不論和與守直問戰當如
何時上意欲視師内侍省都知張去為隂沮用兵且陳
退避策中外妄傳幸閩蜀人情洶洶朱倬無一語康伯
奏曰敵國敗盟天人共憤今日之事有進無退聖意堅
决則將士之意自倍願分三衙禁旅助襄漢待其先發
應之虞允文言敵必不從上流而下恐發禁衛則兵益
少朝廷内虚異時無兵可為两淮之用執政不聽詔以
王全語諭諸路統制帥守監司隨宜應變毋失機㑹是
日為淵聖發喪特詔持斬衰三年乙未以呉璘為四川
宣撫使仍命王剛中同處置軍事　两申命主管馬軍
司成閔部兵三萬人戌鄂州　庚子侍御史陳俊卿以
張去為隂沮用兵乞斬之以作士氣　金主自汝州如
南京　乙巳以羣臣三上表始聽政　丙午劉錡乞即
日移軍渡江詔錡進發騎兵屯揚州　丁未出宮女三
百九十人　辛亥金主遣大懐正至盱眙語送伴使呂
廣問云將以六月遷南京令其歸奏　癸丑罷教坊
乙夘以劉錡為淮南江東浙西制置使　庚申彗出角
　遣都統制戚方提縂江上諸軍策應軍馬聽劉錡節
制諭呉拱嚴備襄陽視緩急合田師中成閔兵以援之
　壬戍金主次南京近郊左丞相張浩率百官迎謁是
夜大風壊承天門鴟尾癸亥金主備法駕與皇后太子
光英共載入南京　甲子始御正殿　乙丑放女樂二
百餘人　故遼人伊喇斡罕叛金圍臨潢初金主徴兵
南侵使牌印素赫往西北路盡簽契丹丁壯契丹人曰
西北路接近鄰國世世征伐相與讐怨若男丁盡從軍
彼以兵來則盡係累矣幸使者入朝言之素赫畏罪不
敢言遂與牌印耶律納等盡起男丁于是西北路招討
司譯史薩巴與部衆殺招討使完顔烏色及素赫等執
耶律納取招討使司貯甲三千遂反議立故遼主延禧
子孫衆推都監老和尚為招討使山後山前諸羣牧皆
應之咸平府穆昆古哩舉兵據咸平繕完器甲出府庫
財物募兵以應薩巴金主使布薩師恭等討之皆無功
薩巴自度大軍必繼至謀歸西遼率衆沿龍駒河西出
舊居山前者皆不欲往偽署六院節度使伊喇斡罕殺
薩巴執老和尚等自為都元帥擁衆東遷至臨潢府東
南新羅砦東京留守曹國公烏嚕使伊喇扎巴招之斡
罕已約降復謂扎巴曰若降爾能保我輩無事乎扎巴
見斡罕兵强車帳滿野意其有成反説之曰我始來以
汝輩不能有為今觀兵勢强盛如此汝等欲如羣羊為
人所驅去乎將欲待天時乎若果有大志吾亦不復還
矣其黨有前布塔布部族節度綽哈者言昔古紳丞相
賢能人也嘗説西北部族他日當有事今日正合此語
恐不可降也于是斡罕决意不降遂攻臨潢圍之衆至
五萬　秋七月丙子命两淅江東濱海諸州預備敵兵
　戊子貶同知樞宻院事周麟之分司筠州居住初麟
之受命賀金遷都憚不欲行陳康伯以國事勉之麟之
語侵康伯康伯曰使康伯不為宰相當自行大臣與國
存亡雖死安避麟之竟辭行至是坐貶遣樞宻都承㫖
徐嚞如金嚞至盱眙金主使韓汝嘉就境上止之曰朕
始至此比聞北方小警欲復歸中都無庸來賀也嚞乃
還　金主大殺宋遼宗室之在其國者凡百三十餘人
　初金調馬於諸路得五六十萬匹至是又大括驘馬
官至七品聴留一匹等而上之并舊籍民馬其在東者
給西軍在西者給東軍交相往來晝夜絡繹不絶死者
狼藉于道其亡失多者官吏懼罪或自殺所過蹂踐民
田調發牽馬夫役詔河南州縣所貯糧米以備大軍不
得他用驘馬所至當給芻粟而無可給有司以為請金
主曰北方比歲民間儲蓄尚多今禾稼滿野驘馬可就
牧田中借令再歲不穫亦何傷乎于是國内騷然盜賊
蠭起大者連城邑小者保山澤有以盜賊事聞者金主
輒杖而黜其官由是羣臣不敢復言　八月辛丑朔宿
遷人魏勝起兵復海州縂管李寳承制以勝知州事勝
多智勇初應募為弓箭手徙居山陽及金人籍諸路民
為兵勝躍曰此其時也聚義士三百北渡淮取漣水軍
宣布朝廷徳意不殺一人金知海州髙文富遣兵捕勝
勝迎擊走之追至城下文富閉門固守勝令城外多張
旗幟舉烟火為疑兵又使人向諸城門諭以金人棄信
背盟無名興兵及本朝寛大之意城中人即開門獨文
富與其子安仁率牙兵拒之勝殺安仁及州兵千餘擒
文富民皆按堵如故勝遣人諭朐山懐仁沐陽東海諸
縣皆定之乃蠲租税釋罪囚發倉庫犒戰士分忠義士
為五軍紀律明肅部分如宿將勝益募忠義以圖收復
逺近響應旬日得兵数千勝將董成率所部千餘人直
入近州殺金守將及軍士三千餘衆悉降得器甲数萬
金遣䝉古鎮國以兵萬餘取海州抵新橋勝帥兵出迎
之設伏于隘陣以待衆殊死戰伏發金人大敗殺鎮國
馘千人降三百人軍聲益振山東之民咸欲來附勝傳
檄招諭結集以待王師之至沂民壁蒼山者數十萬金
人圍之久不下砦首滕􁁉告急於勝勝提兵往救之陣
于山下金人多伏兵勝兵遇伏皆赴砦金人襲之勝單
騎而殿以大刀奮擊金人望見勝以五百騎圍之勝馳
突四擊金陣開復闔戰移時身被數十創冒刃出圍金
兵追之馬中矢踣步而入砦無敢當者金人又急攻絶
其水砦中食乾糒殺牛馬飲血勝黙禱雨驟作金人攻
益急周山為營勝度其必復攻海州因間出砦趨城金
人果觧蒼山圍自新橋抵城下勝出戰皆㨗金分兵四
面攻之勝募士登城以禦矢石如雨者七日金兵死傷
多遁去　壬寅金命樞宻副使白彦恭中都留守完顔
彀亨等率兵討契丹諸部　丁未廢婉儀劉氏婉儀頗
恃寵招權嘗遣人諷廣州畨商獻明珠香藥許以官爵
舶官林孝澤言于朝詔止其獻金人將敗盟劉錡主戰
幸醫王繼先從中沮之因謀誅錡帝不懌一日在婉儀
位有憂色婉儀急具以實對帝以他過廢之責繼先福
州居住籍其貲(考異宋史髙宗紀云丁未以婉容劉氏/妄預國政廢于家辛亥以劉婉容事連)
(坐昭慶軍承宣使王繼先福州居住停子孫官籍其貲容/按后妃𫝊乃劉婉儀帝紀作婉容蓋因𫝊有云與劉婉)
(俱被寵進婉儀遂以婉儀為婉容劉婉/容别是一人紀誤今據后妃傳改正)　癸丑金主弑
皇太后圖克坦氏于寧徳宫金主謀南侵太后諫止之金
主滋不悦每謁太后還必忿怒人不知其所以及至汴
太后居寧徳宫嘗使侍婢髙福娘問金主起居金主幸
之因使伺太后動靜事無大小福娘夫特黙格教福娘
增飾其言以告金主金主賜樞宻使布薩師恭第一區
隣寧徳宫師恭時時入見太后及契丹薩巴反師恭與
蕭懐忠受命北伐比行辭謁太后太后與師恭語久之
大槩言國家世居上京既徙中都又徙汴今復欲興兵
渉江淮伐宋疲弊中國吾嘗諫止之不見聴契丹事復
如此奈何福娘以告金主金主意謂太后嘗以鄭王充
為子充死四子皆成立恐師恭將兵在外太后或有異
圖乃召㸃檢大懷忠翰林待制倭楞尚衣局使呼特黙
武庫直長錫實使入寧徳宫殺太后命䕶衛髙福等以
兵士四十人從太后方樗蒲懐忠等至令太后跪受詔
太后愕然方下跪呼特黙從後擊之仆而復起者再髙
福等縊殺之年五十三并殺侍婢䕶衛等十餘人金主
命即宫中焚太后屍棄其骨於水又殺充之子塔納約
尼阿勒班惟耶補爾得逃免時師恭討契丹不克而還
金主遣其子呼沙呼乘𫝊逆之至則執而戮于市并誅
蕭賾蕭懐忠皆族滅之殺蕭圖喇鄂勒博二人與師恭
前後討契丹者也封髙福娘為鄖國夫人許征南回以
為妃賜銀二千两以特黙格為澤州刺史　甲寅李寳
以舟師三千發江隂將啟行軍士爭言西北風勁迎之
非利寳下令敢沮大計者斬遂發蘇州大洋行三日風
甚惡舟散不可收寳慷慨顧左右曰天以是試李寳邪
心如鐡石不變矣酹酒自誓風即止明日散舟忽集聚
兵復進　乙夘劉錡引兵屯揚州錡建大將旗鼔軍容
甚肅觀者歎息尋遣統制王剛以兵五千屯寳應　丁
巳召田師中赴闕尋以呉拱為鄂州都統制　壬戌資
政殿學士張燾落致仕知建康府　乙巳起復成閔為
湖西京西制置使節制两路軍馬閔時丁母憂特召用
之　金尚書令張浩左丞相蕭玉諫伐宋金主杖而釋
之自是莫有敢諫者遂分諸道兵為三十二軍置左右
大都督及三道都統制府以縂之以賓都為左大都督
李通副之赫舍哩良弼為右大都督烏延鄂勒博副之
蘇保衡為浙東道水軍都統制完顔鄭家副之由海道
徑趣臨安劉蕚為漢南道行營兵馬都統制布薩烏哲
副之進自蔡州以瞰荆襄圖克坦哈希為西蜀道行營兵
馬都統制張中彦副之由鳳翔取大散闗駐軍以俟後
命左監軍圖克坦貞别將兵二萬入淮隂召諸將授方畧
賜宴于尚書省金主曰太師梁王連年南伐淹延歲月
今舉兵必不如彼逺則百日近則旬月惟爾將士毋以
征行為勞戮力一心以成大功當厚加旌賞其或弛慢
刑兹無赦又恐糧運不繼令諸軍渡江無以僮僕從行
莫不怨嗟命圖克坦后與太子光英居守張浩蕭玉敬嗣
暉留治省事金主戎服乘馬具裝啟行妃嬪皆從宫中
慟哭久之衆六十萬號百萬氊帳相望鉦皷之聲不絶
李通造浮梁于淮水之上將自清河口入淮東逺近大
震　九月庚午朔命大臣朝饗太廟辛未宗祀徽宗于
明堂以配上帝　甲戌金圖克坦哈希將五千騎扼大散
闗遊騎攻黄牛堡守將李彦堅告急人情洶洶制置使
王剛中馳二百里至呉璘營起璘于帳中責之曰大將
與國義同休戚臨敵安得髙枕而卧璘大驚即馳至殺
金平駐軍青野原益調内郡兵分道而進授以方畧使
援黄牛剛中又以蠟書抵張正彦濟師西師大集李彦
堅以神臂弓射金師却之剛中倍道馳還　庚辰以給
事中黄祖舜同知樞宻院事　乙酉詔劉錡王權李顯
忠戚方備清河潁河渦河口錡以兵駐清江金人以氊
裹舡載糧而來錡使善没者鑿沉之　丁亥博州髙平
人王友直起兵復大名遣使入朝友直㓜從父佐游志
復中原聞金人渝盟乃結豪傑自稱河北等路安撫制
置使以其徒王任為副使徧諭州縣勤王得衆數萬制
為十三軍置統制等官以統之攻大名一鼓而克撫定
衆庶諭以紹興年號遣人入朝奏事未幾自壽春來歸
詔以為忠義都統制　呉璘遣將彭青至寳雞渭河夜
刼金人橋頭砦破之　庚寅金大名府人王九據城叛
衆至數萬官軍莫敢近　壬辰監盱眙軍淮河渡夏俊
復泗州　甲午冊謚淵聖皇帝曰恭文順徳仁孝皇帝
廟號欽宗　呉璘遣將劉海復秦州金守將蕭濟降尋
又遣將復洮隴二州　丙申太白晝見(宋史不書今據金/史海陵紀書之)
　金將士自軍中亡歸者相屬于道哈斯罕明安福壽
東京穆琨錦珠等始授甲于大名即舉部亡歸從者衆
至萬餘皆公言于路曰我輩今往東京立新天子矣
金主渡淮慮魏勝睨其後冬十月庚子朔分軍數萬圍
海州㑹李寳率舟師出海道將拒敵于膠西勝遣人邀
之寳遡風至東海慷慨厲士卒赴援與勝同擊金兵于
新橋敗之勝還守北闗金兵逼闗勝登闗門張樂飲酒
犒軍士令固守勿出戰踰時乃少遣士出憑險隘擊之
金人知不可攻率軍襲闗後勝歛兵入城金人欲過沙
堰圜城為營勝先據堰拒之尋以單騎逐敵于東門外
大聲叱之金騎五百皆望風退勝又追十數里金兵駭
散明旦乘昏霧四面急攻勝竭力捍禦鎔金液投火牛
金兵不能前多死傷乃㧞砦走　辛丑金人自渦口渡
淮　癸夘金人陷蔣州李顯忠遣統制孔福與金人戰
于大人洲敗之　劉錡引兵次淮隂乙巳金人自清河
口入淮錡列兵運河岸以扼之　丙午金人立東京留
守曹國公烏嚕為皇帝更名雍烏嚕豳王鄂爾多之子
太祖之孫也性純孝沈靜明逹衆心歸之金主嘗使摩
囉歡圖淮北諸王烏嚕聞而憂懼㑹故吏魯沁自汴還
具言金主弑母等事且曰將遣使害宗室兄弟矣烏嚕
益懼謀于其舅興元少尹李石石勸烏嚕先殺副留守
髙存福烏嚕遂執存福適福壽等以軍入東京乃共殺
存福等是日慶雲見官屬諸軍勸進固讓良久于是親
告於太廟還御宣政殿即位大赦改元大定下詔暴揚
金主罪惡數十事(考異丙午宋史髙宗紀作丁/未今從金史海陵世宗紀)　丁未
命宣撫制置司傳檄遼夏髙麗渤海諸國及河北河東
河南諸路諭出師共討金人先是劉錡遣統制王權措
置淮西至是聞金兵大至戊申權自廬州退屯昭闗
金主將至廬州見白兔馳射不中既而後軍獲之以進
金主大喜以金帛賜之顧謂李通曰昔武王伐紂白魚
躍于舟中今朕獲此亦吉兆也　辛亥金將蕭琦陷滁
州守臣陸亷棄城走　壬子改命建王瑋為鎮南軍節
度使時兩淮失守廷臣爭陳退避之計王不勝其憤請
率師為前驅直講史浩以疾告數日矣聞之亟以晉申
生漢惠帝事入示王力言太子不可將兵且曰艱危之
時父子安可跬步相違事變之來有不由己者唐肅宗
靈武之事是已肅宗第得早為天子數年而使終身不
得為忠臣孝子誠可惜也王大感悟曰將若之何浩乃
為草奏俾自悔過請衛從警蹕以供子職因中宮以奏
上方疑且怒覧之意頓釋問知其奏出于浩詰朝語大
臣曰史浩真王府官也　劉錡遣統制王剛等擊敗金
人于清河口金人復來戰剛失利　呉拱遣將侯俊郝
敦書復唐州　癸丑借江浙荆湖等路坊埸凈利錢三
百八十萬緡以備賞軍　甲寅金主以大軍至州城北
五里築土城以居　金人攻樊城呉拱遣將翟貴王進
出戰皆死士卒半掩入江中金兵亦退　劉錡遣兵渡
淮及金人戰死者十七八　戚方遣將張珤復蔣州
乙夘劉錡聞王權敗乃自淮隂引兵歸揚州淮甸之人
初恃錡以為安及聞退軍倉卒流離道死者甚衆　丙
辰金主入廬州破敵軍統制姚興與金人戰于尉子橋
死之先是王權屯昭闗將士猶欲戰權引兵先遁金人
以鐡騎追及尉子橋興以所部三千人力戰權置酒仙
宗山上以刀斧自衛殊不援興自辰至申興出入三四
殺敵數百統領官戴臯帥馬軍引避敵遂假立權幟以
誤興興奔入與其徒鄭通等五十人俱没權退保和州
　中書舍人虞允文聞王權至濡須知事急與劉錡俱
退遂率侍從数人見輔臣言權退師已臨江口必敗國
事朱倬楊椿不以為然且謂權之退師為誘敵深入計
丁巳得報知權果敗歸中外大震帝召楊存中至内殿
議禦敵之策因命存中就陳康伯議欲航海避敵康伯
延之入觧衣置酒帝聞之已自寛明日戊午康伯入奏
曰聞有勸陛下幸越趨閩者審爾大事去矣盍靜以待
之帝忽降手詔曰如敵未退散百官康伯焚詔而後奏
曰百官散則主勢孤不可帝意既堅康伯乃請下詔親
征從之遂命葉義問督視江淮軍馬虞允文參謀軍事
　金人犯真州統制邵宏淵逆戰于胥浦橋敗走真州
陷金人不入城遂從山路犯揚州　己未王權自和州
遁歸屯東采石　辛酉復湯思退觀文殿大學士
充醴泉觀使兼侍讀　癸亥金主入和州百官表奉起
居金主謂其使汝等欲伺我動靜耶自今勿復來俟平
江南始進賀表是時梁山濼水涸先所造戰船不得進
命李通復造船督責苛急將士日夜不得休息壊城中
民居以為材煑死人膏為油　金人入揚州王權自采
石夜還建康尋復至采石　甲子復張浚觀文殿大學
士判潭州侍御史陳俊卿上䟽極言浚之忠藎帝悟乃
有是命　呉璘遣統制呉挺向起等及金人戰于治平
砦敗之　乙丑金人趨𤓰洲時劉錡以舟渡真揚之民
於江南留屯𤓰洲金人來爭錡命步將呉超貟琦王佐
等拒之于皂角林錡陷重圍下馬死戰佐以步卒設伏
林中金人既入張弩俄發大敗之斬其統軍髙景山俘
數百人時諸軍報㨗旗絡繹道路市人相語曰雖日聞
㨗報可喜但一報近似一報亦可憂葉義問素不習軍
旅讀皁角林㨗報至金人又添生兵顧謂侍吏曰生兵
是何物聞者皆笑　丙寅李寳大破金人于陳家島寳
既觧海州之圍遂與其子公佐引舟師屯膠西石臼島
金水軍都統蘇保衡舟已出海口泊唐島相拒僅一山
時北風盛寶禱于石臼神俄有風自柂樓中來如鐘鐸
聲衆咸奮引舟握刃待戰敵操舟者皆中原遺民遥見
寳船紿敵入舟中官軍猝至風駛舟疾過山薄敵鼓聲
震蕩海波騰躍敵大驚掣矴舉㠶帆皆紬纈彌亘數里
風浪捲聚一隅窘束無復行次寳命火箭射之延燒數
百艘火所不及者猶欲前拒寳叱壯士躍登其舟以短
兵擊殺之降三千餘人斬其帥完顔鄭嘉努等五人擒
倪詢等上于朝獲其統軍符印與文書器甲糧斛以萬
計餘物不能舉者悉焚之火四晝夜不滅　戊辰侍御
史杜莘老劾内侍張去為帝不悦莘老執奏不已乃令
去為致仕尋出莘老知遂寧府　初葉顒知處州以法
繩湯思退兄思退不悦属常州逋緡錢四十萬守坐免
移顒守常州帝視師建康道毘陵顒賜對舟次因言恢
復莫先于將相故相張浚久謫無恙是天留以相陛下
也顒初至郡無旬月儲未一年節省冗費餘緡錢二十
萬或勸獻羡餘顒曰名為羡餘其實皆重征横歛是民
之膏血也以利易賞心實恥之
　
　
　
　
　
　
　
　
　
　
　資治通鑑後編巻一百十九
