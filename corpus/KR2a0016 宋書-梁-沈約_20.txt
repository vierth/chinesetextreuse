書卷二十
　　　梁　　　沈　　　　約　　　　撰
　志第十
　　樂二
蔡邕論敘漢樂曰一曰郊廟神靈二曰天子享宴三曰
大射辟雍四曰短簫鐃歌
晉郊祀歌五篇　　傅𤣥造
　天命有晉　穆穆明明　我其夙夜　祗事上靈
　常于時假　迄用有成　於薦𤣥牡　進夕其牲
　崇徳作樂　神祗是聽
　　右祠天地五郊夕牲歌一篇
　宣文烝哉　日靖四方　永言保之　夙夜匪康
　光天之命　上帝是皇　嘉樂殷薦　靈祚景祥
　神祗隆假　享福無疆
　　右祠天地五郊迎送神歌一篇
　天祚有晉　其命惟新　受終于魏　奄有兆民
　燕及皇天　懷柔百神　不顯遺烈　之徳之純
　享其𤣥牡　式用肇禋　神祗來格　福祿是臻
　時邁其猶　昊天子之　祐享有晉　兆民戴之
　畏天之威　敬授民時　不顯不承　於猶繹思
　皇極斯建　庶績咸熈　庶幾夙夜　惟晉之祺
　宣文惟后　克配彼天　撫寧四海　保有康年
　於乎緝熈　肆用靖民　爰立典制　爰修禮紀
　作民之極　莫匪資始　克昌厥後　永言保之
　　右饗天地五郊歌三篇
前所作天地郊明堂歌五篇　　傅𤣥造
　皇矣有晉　時邁其徳　受終于天　光濟萬國
　萬國既光　神定厥祥　䖍于郊祀　祗事上皇
　祗事上皇　百祿是臻　巍巍祖考　克配彼天
　嘉牲匪歆　徳馨惟饗　受天之祚　神和四暢
　　右天地郊明堂夕牲歌
　於赫大晉　膺天景祥　二帝邁徳　宣兹重光
　我皇受命　奄有萬方　郊祀配享　禮樂孔章
　神祗嘉饗　祖考是皇　克昌厥後　保胙無疆
　　右天地郊明堂降神歌
　整泰壇　祀皇神　精氣感　百靈賔　蕰朱火
　燎芳薪　紫煙游　冠青雲　神之體　靡象形
　曠無方　幽以清　神之來　光景照　聽無聞
　視無兆　神之至　舉歆歆　靈爽恊　動余心
　神之坐　同歡娯　澤雲翔　化風舒　嘉樂奏
　文中聲　八音諧　神是聽　咸潔齊　並芬芳
　烹牲牷　享玉觴　神說饗　歆禋祀　祐大晉
　降繁祉　胙京邑　行四海　保天年　窮地紀
　　右天郊饗神歌
　整泰行　竢皇祗　衆神感　羣靈儀　隂祀設
　吉禮施　夜將極　時未移　祗之體　無形象
　潛泰幽　洞忽荒　祗之出　薆若有　靈無逺
　天下母　祗之來　遺光景　照若存　終冥冥
　祗之至　舉欣欣　舞象徳　歌成文　祗之坐
　同歡豫　澤雨施　化雲布　樂八變　聲教敷
　物咸享　祗是娯　齋既潔　侍者肅　玉觴進
　咸穆穆　饗嘉慶　歆徳馨　胙有晉　暨羣生
　溢九壤　格天庭　保萬夀　延億齡
　　右地郊饗神歌
　經始明堂　享祀匪懈　於皇烈考　光配上帝
　赫赫上帝　既髙既崇　聖考是配　明徳顯融
　率土敬職　萬方來祭　常于時假　保胙永世
　　右明堂饗神歌
宋南郊雅樂登歌三篇　　顏延之造
　夤威寶命　嚴㳟帝祖　表海炳岱　系唐胄楚
　靈鑑濬文　民屬叡武　奄受敷錫　宅中拓宇
　亘地稱皇　罄天作主　月竁來賔　日際奉土
　開元首正　禮交樂舉　六典聯事　九官列序
　有牷在滌　有潔在俎　以􁀔王𠂻　以荅神祜
　　右天地郊夕牲歌
　維聖饗帝　維孝饗親　皇乎備矣　有事上春
　禮行宗祀　敬達郊禋　金枝中樹　廣樂四陳
　陟配在京　降徳在民　奔精照夜　髙燎煬晨
　隂明浮爍　沈禜深淪　告成大報　受釐元神
　月御按節　星驅扶輪　遥興逺駕　燿燿振振
　　右天地郊迎送神歌
　營泰畤　定天衷　思心叡　謀筮從　建表蕝
　設郊宫　田燭置　爟火通　歴元旬　律首吉
　飾紫壇　坎列室　中星兆　六宗秩　乾宇晏
　地區謐　大孝昭　祭禮供　牲日展　盛自躬
　具陳噐　備禮容　形舞綴　被歌鐘　望帝閽
　聳神蹕　靈之來　辰光溢　潔粢酌　娱太一
　明煇夜　華晢日　祼既始　獻又終　煙薌鬯
　報清穹　饗宋徳　胙王功　休命永　福履充
　　右天地饗神歌
宋明堂歌　　謝莊造
　地紐謐　乾樞回　華蓋動　紫微開　旗蔽日
　車若雲　駕六氣　乗絪緼　曄帝京　煇天邑
　聖祖降　五靈集　構瑶戺　聳珠簾　漢拂幌
　月棲檐　舞綴畼　鐘石融　駐飛景　鬱行風
　懋粢盛　潔牲牷　百禮肅　羣司䖍　皇徳逺
　大孝昌　貫九幽　洞三光　神之安　解玉鑾
　景福至　萬㝢歡
　　右迎神歌詩(依漢郊祀迎神三/言四句一轉韻)
　雝臺辨朔　澤宫練辰　潔火夕照　明水朝陳
　六瑚賁室　八羽華庭　昭事先聖　懷濡上靈
　肆夏戒敬　升歌發徳　永固鴻基　以綏萬國
　　右登歌詞　　舊四言
　維天為大　維聖祖是則　辰居萬㝢　綴旒下國
　内靈八輔　外光四瀛　蒿宮仰蓋　日館希旌
　複殿留景　重檐結風　刮楹接緯　達嚮承虹
　設業設虡　在王庭　　肇禋祀　　克配乎靈
　我將我享　維孟之春　以孝以敬　以立我烝民
　　右歌太祖文皇帝詞　　依周頌體
　參暎夕　駟照晨　靈乗震　司青春　鴈將向
　桐始蕤　柔風舞　暄光遲　萌動達　萬品新
　潤無際　澤無垠
　　右歌青帝詞　　三言依木數
　龍精初見大火中　朱光北至圭景同
　帝在在離寔司衡　水雨方降木槿榮
　庶物盛長咸殷阜　恩覃四㝠被九有
　　右歌赤帝辭　　七言依火數
　履建宅中㝢　司繩御四方　裁化遍寒燠
　布政周炎凉　景麗條可結　霜明氷可折
　凱風扇朱辰　白雲流素節　分至乗結晷
　啓閉集恒度　帝運緝萬有　皇靈澄國歩
　　右歌黄帝辭　　五言依土數
　百川如鏡天地爽且明　雲冲氣舉徳盛在素精
　木葉初下洞庭始揚波　夜光徹地飜霜照懸河
　庶類収成嵗功行欲寧　浹地奉渥罄宇承秋靈
　　右歌白帝辭　　九言依金數
　嵗月旣晏方馳　靈乗坎徳司規　𤣥靈合晦鳥路
　白雲繁亘天涯　雷在地時未光　飭國典閉關梁
　四節遍萬物殿　福九域祚八鄉　晨晷促夕漏延
　大隂極微陽宣　鵲將巢氷已解　氣濡水風動泉
　　右歌黒帝辭　　六言依水數
　藴禮容　餘樂度　靈方留　景欲暮　開九重
　肅五逹　鳯參差　龍已沫　雲既動　河既梁
　萬里照　四空香　神之車　歸清都　璇庭寂
　玉殿虛　睿化凝　孝風熾　顧靈心　結皇思
　　右送神歌辭(漢郊祀送/神亦三言)
　　右天郊饗神歌
魏兪兒舞歌四篇(魏國初建所用後/於太祖廟並作之)　王粲造
　漢初建國家　匡九州　　　　　蠻荆震服
　五刃三革休　安不忘備武樂脩　宴我賔師
　敬用御天　　永樂無憂　　　　子孫受百福
　常與松喬遊　蒸庶徳　　　　　莫不咸歡柔
　　右矛兪新福歌
　材官選士　劒弩錯陳　應桴蹈節　俯仰若神
　綏我武烈　篤我淳仁　自西自東　莫不來賔
　　右弩兪新福歌
　我功既定　庶士咸綏　樂陳我廣庭　式燕賔與師
　昭文徳　　宣武威　　平九有　　　撫民黎
　荷天寵　　延夀尸　　千載莫我違
　　右安臺新福歌曲
　神武用師士素厲　　　仁恩廣覆　　猛節横逝
　自古立功　莫我𢎞大　桓桓征四國　爰及海裔
　漢國保長慶　垂祚延萬世
　　右行辭新福歌曲
晋宣武舞歌四篇　　傅𤣥造
惟聖皇篇　　矛兪第一
　惟聖皇徳　　　巍巍光四海　　　禮樂猶形影
　文武為表裏　　乃作巴兪　　　　肆舞士
　劒弩齊列　　　戈矛為之始　　　進退疾鷹鷂
　龍戰而豹起　　如亂不可亂　　　動作順其理
　離合有統紀
短兵篇　　　劒俞第二
　劒為短兵　其勢險危　疾踰飛電　回旋應規
　武節齊聲　或合或離　電發星騖　若景若差
　兵法攸象　軍容是儀
軍鎭篇　　　弩兪第三
　弩為逺兵軍之鎮　其發有機　　體難動徃必速
　重而不遲　銳精分鎛　射逺中微　弩俞之樂
　壹何竒　　變多姿　　退若激　　進若飛
　五聲恊　　八音諧　　宣武象　　讃天威
窮武篇　　　安臺行亂第四
　窮武者喪　何但敗北　柔弱亡戰　國家亦廢
　秦始徐偃　　　既已作戒前世　　先王鑒其機
　脩文整武藝　文武足相濟　然後得光大　亂曰
　髙則亢　滿則盈　亢必危　盈必傾　去危傾
　守以平　沖則乆　濁能清　混文武　順天經
晉宣文舞歌二篇　　傅𤣥造
羽籥舞歌
　羲皇之初　天地開元　網罟禽獸　羣黎以安
　神農敎耕　創業誠難　民得粒食　澹然無所患
　黄帝始征伐　　萬品造其端　　　軍駕無常居
　是曰軒轅　　　軒轅既勤止　　　堯舜匪荒寧
　夏禹治水　　　湯武又用兵　　　孰能保安逸
　坐致太平　　　聖皇邁乾乾　　　天下興頌聲
　穆穆且明明　　　惟聖皇　道化彰　澂四海
　清三光　萬機理　庶事康　潛龍升　儀鳯翔
　風雨時　物繁昌　却走馬　降瑞祥　揚仄陋
　簡忠良　百祿是荷　眉夀無疆
羽鐸舞歌
　昔在渾成時　　兩儀尚未分　　陽升垂清景
　隂降興浮雲　　中和含氛氲　　萬物各異羣
　人倫得其序　　衆生樂聖君　　三統繼五行
　然後有質文　　皇王殊運代　　治亂亦繽紛
　伊大晉　　徳兼徃古　越犧農　邈舜禹
　參天地　　陵三五　　禮唐周　樂韶武
　豈惟簫韶　六代具舉　澤霑地境　化充天㝢
　聖明臨朝　元凱作輔　普天同樂胥　浩浩元氣
　遐哉大清　五行流邁　日月代征　隨時變化
　庶物乃成　聖皇繼天　光濟羣生　化之以道
　萬國咸寧　受兹介福　延于億齡
晉宗廟歌十一篇　　傅𤣥造
　我夕我牲　猗歟敬止　嘉豢孔時　供兹享祀
　神鑒厥誠　博碩斯歆　神考降饗　以虞孝孫之心
　　右祠廟夕牲歌
　嗚呼悠哉　日鑒在兹　以時享祀　神明降之
　神明斯降　既祐享之　祚我無疆　受天之祜
　赫赫太上　巍巍聖祖　明明烈考　丕承繼序
　　右祠廟迎送神歌
　經始宗廟　神明戾止　申錫無疆　祗承享祀
　假哉皇祖　綏于孫子　燕及後昆　錫兹繁祉
　　右祠征西將軍登歌
　嘉樂肆庭　薦祀在堂　皇皇宗廟　乃祖先皇
　濟濟辟公　相予烝嘗　享祀不忒　降福穰穰
　　右祠豫章府君登歌
　於邈先后　實司于天　顯矣皇祖　帝祉肇臻
　本支克昌　資始開元　惠我無疆　享祀永年
　　右祠潁川府君登歌
　於惟曾皇　顯顯令徳　髙明清亮　匪競柔克
　保乂命祜　基命惟則　篤生聖祖　光濟四國
　　右祠京兆府君登歌
　於鑠皇祖　聖徳欽明　勤施四方　夙夜敬止
　載敷文教　載揚武烈　匡定社稷　龔行天罰
　經始大業　造創帝基　畏天之命　于時保之
　　右祠宣皇帝登歌
　執競景皇　克明克哲　旁作穆穆　惟祗惟畏
　纂宣之緒　耆定厥功　登此雋乂　糾彼羣凶
　業業在位　帝既勤止　維天之命　於穆不已
　　右祠景皇帝登歌
　於皇時晉　允文文皇　聰明叡智　聖敬神武
　萬機莫綜　皇斯清之　虎兕放命　皇斯平之
　柔逺能邇　簡授英賢　創業埀統　勲格皇天
　　右祠文皇帝登歌
　曰晉是常　享祀時序　宗廟致敬　禮樂具舉
　惟其來祭　普天率土　犧樽既奠　清酤既載
　亦有和羮　􁀔羞斯備　蒸蒸永慕　感時興思
　登歌奏舞　神樂其和　祖考來格　祐我邦家
　敷天之下　㒺不休嘉
　肅肅在位　濟濟臣工　四海來格　禮儀有容
　鐘鼔振　　管絃理　　舞開元　　歌永始
　神胥樂兮　肅肅在位　臣工濟濟　小大咸敬
　上下有禮　理管絃　　振鼓鐘　　舞象徳
　歌詠功　　神胥樂兮　肅肅在位　有來雍雍
　穆穆天子　相惟辟公　禮有儀　　樂有則
　　右祠廟饗神歌二篇
晉江左宗廟歌十三篇　曹毗造十一首　王珣造二首
　　歌髙祖宣皇帝　　曹毗造
　於赫髙祖　徳恊靈符　應運撥亂　釐整天衢
　勲格宇宙　化動八區　肅以典刑　陶以𤣥珠
　神石吐瑞　靈芝自敷　肇基天命　道均唐虞
　　歌世宗景皇帝
　景皇承運　纂隆洪緒　皇維重抗　天暉再舉
　蠢矣二寇　擾我揚楚　乃整元戎　以膏齊斧
　亹亹神算　赫赫王旅　鯨鯢既平　功冠帝宇
　　歌太祖文皇帝
　太祖齊聖　王猷誕融　仁教四塞　天基累崇
　皇室多難　嚴清紫宫　威厲秋霜　惠過春風
　平蜀夷楚　以文以戎　奄有參墟　聲流無窮
　　歌世祖武皇帝
　於穆武皇　允龔欽明　應期登神　龍飛紫庭
　百揆時序　聽斷以情　殊域既賔　偽呉亦平
　晨流甘露　宵映明星　野有擊壤　路埀頌聲
　　歌中宗元皇帝
　運屯百六　天羅解貫　元皇勃興　網籠江漢
　仰齊七政　俯平禍亂　化若風行　澤猶雨散
　淪光更燿　金煇復煥　徳冠千載　蔚有餘粲
　　歌肅祖明皇帝
　明明肅祖　闡𢎞帝胙　英風夙發　清暉載路
　姦逆縱忒　㒺式皇度　躬振朱旗　遂豁天歩
　宏猷淵塞　髙羅雲布　品物咸寧　洪基永固
　　歌顯宗成皇帝
　於休顯宗　道澤𤣥播　式宣徳音　畼物以和
　邁徳蹈仁　匪神弗過　敷以純風　濯以清波
　連理映阜　鳴鳯棲柯　同規放勛　義蓋山河
　　歌康皇帝
　康皇穆穆　仰嗣洪徳　為而不宰　雅音四塞
　閑邪以誠　鎮物以默　威靜區宇　道宣邦國
　　歌孝宗穆皇帝
　孝宗夙哲　休音允臧　如彼晨離　燿景扶桑
　垂訓華幄　流潤八荒　幽賛𤣥妙　爰該典章
　西平僭蜀　北靜舊疆　髙猷逺畼　朝有遺芳
　　歌哀皇帝
　於穆哀皇　聖心虚逺　雅好𤣥古　大庭是踐
　道尚無為　治存易簡　化若風行　民猶草偃
　雖曰登遐　徽音彌闡　愔愔雲韶　盡羙盡善
　　歌太宗簡文皇帝　　王珣造
　皇矣簡文　於昭于天　靈明若神　周淡如淵
　沖應其來　實與其遷　娓娓心化　日用不言
　易而有親　簡而可傳　觀流彌逺　求本愈𤣥
　　歌烈宗孝武皇帝　　王珣造
　天鑑有晉　欽哉烈宗　同規文考　𤣥默允龔
　威而不猛　約而能通　神鉦一震　九域來同
　道積淮海　雅頌自東　氣陶淳露　化恊時雍
　　四時祠祀歌　　曹毗造
　肅肅清廟　巍巍聖功　萬國來賔　禮儀有容
　鐘鼔振　　金石熙　　宣兆祚　武開基
　神斯樂兮　理管絃　　有來斯和　說功徳
　吐清歌　　神斯樂兮　洋洋𤣥化　潤被九壤
　民無不悅　道無不徃　禮有儀　　樂有式
　詠九功　　永無極　　神斯樂兮
宋宗廟登歌八篇　　王韶之造
　綿綿遐緒　昭明載融　漢徳未逺　堯有遺風
　於穆皇祖　永世克隆　本枝惟慶　貽厥靡窮
　　右祠北平府君登歌
　乃立清廟　清廟肅肅　乃備禮容　禮容穆穆
　顯允皇祖　昭是嗣服　錫兹繁祉　聿懐多福
　　右祠相國掾府君登歌
　四縣既序　簫管既舉　堂獻六瑚　庭舞八羽
　先王有典　克禋皇祖　丕顯洪烈　永介休祜
　　右祠開封府君登歌
　鐘鼔喤喤　威儀將將　温㳟禮樂　敬享曾皇
　邁徳埀仁　係軌重光　天命純嘏　惠我無疆
　　右祠武原府君登歌
　鑠矣皇祖　帝度其心　永言配命　播兹徽音
　思我茂猷　如玉如金　駿奔在陛　是鑑是歆
　　右祠東安府君登歌
　蒸哉孝皇　齊聖廣淵　發祥誕慶　景胙自天
　徳敷金石　道被管絃　有命既集　徽風永宣
　　右祠孝皇帝登歌
　惟天有命　眷求上哲　赫矣聖武　撫運桓撥
　功並敷土　道均汝墳　止戈曰武　經緯稱文
　鳥龍失紀　雲火代名　受終改物　作我宋京
　至道惟王　大業有邵　降徳兆民　升歌清廟
　　右祠髙祖武皇帝登歌
　奕奕寢廟　奉璋在庭　笙籥既列　犧象既盈
　黍稷匪芳　明祀惟馨　樂具禮充　潔羞􁀔誠
　神之格思　介以休禎　濟濟羣辟　永觀厥成
　　右祠七廟享神登歌(并以歌章/太后篇)
　　世祖孝武皇帝歌　　謝莊造
　帝錫二祖　長世多祜　於穆叡考　襲聖承矩
　𤣥極弛馭　乾紐墜緒　闢我皇維　締我宋宇
　刷定四海　肇構神京　復禮輯樂　散馬墮城
　澤牣九有　化浮八瀛　慶雲承掖　甘露飛甍
　肅肅清廟　徽徽閟宫　舞蹈象徳　笙磬陳風
　黍稷非盛　明徳惟崇　神其歆止　降福無窮
　　宣皇太后廟歌
　禀祥月輝　毓徳軒光　嗣徽媯汭　思媚周姜
　母臨萬㝢　訓藹紫房　朱絃玉籥　式載瓊芳
晉四廂樂歌三首　　傅𤣥造
　天鑒有晉　世祚聖皇　時齊七政　朝此萬方(其/一)
　鐘鼔斯震　九賔備禮　正位在朝　穆穆濟濟(其/二)
　煌煌三辰　寔䴡于天　君后是象　威儀孔䖍(其/三)
　率禮無愆　莫匪邁徳　儀刑聖皇　萬邦惟則(其/四)
　　右天鑒四章章四句正旦大㑹行禮歌
　於赫明明　聖徳龍興　三朝獻酒　萬夀是膺
　敷佑四方　如日之升　自天降祚　元吉有徵
　　右於赫一章八句上夀酒歌
　天命大晉　　載育羣生　於穆上徳　隨時化成(其/一)
　自祖配命　　皇皇后辟　繼天創業　宣文之績(其/二)
　丕顯宣文　　先知稼穡　克㳟克儉　足教足食(其/三)
　既教食之　　𢎞濟艱難　上帝是祐　下民所安(其/四)
　天祐聖皇　　萬邦來賀　雖安勿安　乾乾匪暇(其/五)
　乃正丘郊　　乃定冡社　廙廙作宗　光宅天下(其/六)
　惟敬朝饗　　爰奏食舉　盡禮供御　嘉樂有序(其/七)
　樹羽設業　笙鏞以閒　琴瑟齊列　亦有箎塤(其/八)
　喤喤鼓鐘　鎗鎗磬管　八音克諧　載夷載簡(其/九)
　既夷既簡　其大不禦　風化潛興　如雲如雨(其/十)
　如雲之覆　如雨之潤　聲教所暨　無思不順(其一/十)
　教以化之　樂以和之　和而養之　時惟邕熙(其二/十)
　禮慎其儀　樂節其聲　於鑠皇繇　既和且平(其三/十)
　　右天命十三章章四句食舉東西廂歌
晉正徳大豫二舞歌二篇　　傅𤣥造
　天命有晉　光濟萬國　穆穆聖皇　文武惟則
　在天斯正　在地成徳　載韜政刑　載崇禮教
　我敷𤣥化　臻于中道
　　右正徳舞歌
　於鑠皇晉　配天受命　熙帝之光　世徳惟聖
　嘉樂大豫　保祐萬姓　淵兮不竭　沖而用之
　先天弗違　䖍奉天時
　　右大豫舞歌
晉四廂樂歌十七篇　　荀勗造
正旦大㑹行禮歌四篇
　於皇元首　羣生資始　履端大享　敬御繁祉
　肆覲羣后　爰及卿士　欽順則元　允也天子
　　於皇一章八句(當於赫/)
　明明天子　臨下有赫　四表宅心　惠浹荒貊
　柔逺能邇　孔淑不逆　來格祁祁　邦家是若
　　明明一章八句(當巍巍/)
　光光邦國　天篤其祜　丕顯哲命　顧柔三祖
　世徳作求　奄有九土　思我皇度　􁂜倫攸序
　　邦國一章八句(當洋洋/)
　惟祖惟宗　髙朗緝熙　對越在天　駿惠在兹
　聿求厥成　我皇崇之　式固其猶　徃敬用治
　　祖宗一章八句(當鹿鳴/)
正旦大㑹王公上夀酒歌一篇
　踐元辰　　　延顯融　　　獻羽觴
　祈令終　　　我皇夀而隆　我皇茂而嵩
　本枝奮百世　休祚鍾聖躬
　　踐元辰一章八句(當觴行/)
食舉樂東西廂歌十二篇
　煌煌七燿　重明交暢　我有嘉賔　是應是貺
　邦政既圖　接以大饗　人之好我　式遵徳讓
　　煌煌一章八句(當鹿鳴/)
　賔之初筵　藹藹濟濟　既朝乃宴　以洽百禮
　頒以位敘　或廷或陛　登儐台叟　亦有兄弟
　胥子陪寮　憲兹度楷　觀頤養正　降福孔偕
　　賔之初筵一章十二句(當於穆/)
　昔我三后　大業是維　今我聖皇　焜燿前暉
　奕奕重規　明照九畿　思輯用光　時㒺有違
　陟禹之跡　莫不來威　天被顯祿　福履是綏
　　三后一章十二句(當昭昭/)
　赫矣太祖　克廣明徳　廓開㝢宙　正世立則
　變化不經　民無瑕慝　剙業埀統　兆我晉國
　　赫矣一章八句(當華華/)
　烈文伯考　時惟帝景　夷險平亂　威而不猛
　御衡不迷　皇塗煥炳　七徳咸宣　其寧惟永
　　烈文一章八句(當朝宴/)
　猗歟盛歟　先皇聖文　則天作孚　大哉為君
　慎徽五典　帝載是懃　文武發揮　茂建嘉勲
　修已濟治　民用寧殷　懐逺燭幽　𤣥教氛氲
　善世不伐　服事參分　徳博化隆　道冐無垠
　　猗歟一章十六句(當盛徳/)
　隆化洋洋　帝念溥將　登我晉道　越惟聖皇
　龍飛革運　臨燾八荒　叡哲欽明　配蹤虞唐
　封建厥福　駿發其祥　三朝習吉　終然允臧
　其臧惟何　總彼萬方　元侯列辟　四嶽蕃王
　時見世享　率兹有常　旅揖在庭　嘉客在堂
　宋衞既臻　陳留山陽　我有賔使　觀國之光
　貢賢納計　獻璧奉璋　保祐命之　申錫無疆
　　隆化一章二十八句(當綏萬邦/)
　振鷺于飛　鴻漸其翼　京邑穆穆　四方是式
　無競惟人　王綱允敕　君子來朝　言觀其極
　　振鷺一章八句(當朝朝/)
　翼翼大君　民之攸暨　信理天工　惠康不匱
　將逺不仁　訓以淳粹　幽明有倫　俊乂在位
　九族既睦　庶邦順比　開元布憲　四海鱗萃
　恊時正統　殊塗同致　厚徳載物　靈心隆貴
　敷奏讜言　納以無諱　樹之典象　誨之義類
　上教如風　下應如卉　一人有慶　羣萌以遂
　我后宴喜　令聞不墜
　　翼翼一章二十六句(當順天/)
　既宴既喜　翕是萬邦　禮儀卒度　物其有容
　晢晢庭燎　喤喤鼓鐘　笙磬詠徳　萬舞象功
　八音克諧　俗易化從　其和如樂　庶品時邕
　　既宴一章十二句(當陟天庭/)
　時邕份份　六合同塵　徃我祖宗　威静殊鄰
　首定荆楚　遂平燕秦　娓娓文皇　邁徳流仁
　爰造草昧　應乾順民　靈瑞告符　休徵饗震
　天地弗違　以和神人　既戡庸蜀　呉㑹是賔
　肅慎率職　楛矢來陳　韓濊進樂　均恊清鈞
　西旅獻獒　扶南效珍　蠻裔重譯　𤣥齒文身
　我皇撫之　景命惟新
　　時邕一章二十六句(當參兩儀/)
　愔愔嘉㑹　有聞無聲　清酤既奠　籩豆既馨
　禮充樂備　簫韶九成　愷樂飲酒　酣而不盈
　率土歡豫　邦國以寧　王猷允塞　萬載無傾
　　嘉㑹一章十二句
晉正徳大豫二舞歌二萹　　荀勗造
　人文埀則　盛徳有容　聲以依詠　舞以象功
　干戚發揮　節以笙鏞　羽籥雲㑹　翊宣令蹤
　敷羙盡善　允恊時邕　煥炳其章　光乎萬邦
　萬邦洋洋　承我晉道　配天作享　元命有造
　上化如風　民應如草　穆穆斌斌　形于綴兆
　文武旁作　慶流四表　無競維烈　永世是紹
　　正徳舞歌
　豫順以動　大哉惟時　時邁其仁　世載邕熙
　兆我區夏　宣文是基　大業惟新　我皇隆之
　重光累曜　欽明文思　迄用有成　惟晉之祺
　穆穆聖皇　受命既固　品物咸寧　芳烈雲布
　文教旁通　篤以淳素　𤣥化洽暢　被之暇豫
　作樂崇徳　同羙韶濩　濬邈幽遐　式遵王度
　　右大豫舞歌
晉四廂樂歌十六篇　　張華造
　稱元慶　　　奉夀觴　　　后皇延遐祚
　安樂撫萬方
　　右王公上夀詩一章
　明明在上　丕顯厥繇　翼翼三夀　蕃后惟休
　羣生漸徳　六合承流
　三正元辰　　朝慶鱗萃　　華夏奉職貢
　八荒覲殊類　黻冕充廣庭　鳴玉盈朝位
　濟濟朝位　　言觀其光　　儀序既以時
　禮文渙以彰　思皇享多祜　嘉樂永無央
　九賔在庭　　臚讚既通　　升瑞奠贄
　乃侯乃公　　穆穆天尊　　隆禮動容
　履端承元吉　介福御萬邦
　朝享上　　下咸雍　　崇多儀　　繁禮容
　舞盛徳　　歌九功　　揚芳烈　　播休蹤
　皇化洽　　洞幽明　　懐柔百神　輯祥禎
　潛龍躍　　雕虎仁　　儀鳯鳥　　届游麟
　枯蠧榮　　竭泉流　　菌芝茂　　枳棘柔
　和氣應　　休徵滋　　恊靈符　　彰帝期
　綏宇宙　　萬國和　　昊天成命　賚皇家
　賚皇家
　世資聖哲　三后在天　啟鴻烈　　啟鴻烈
　隆王基　　率土謳吟　欣戴于時　恒文示象
　代氣著期
　泰始開元　龍升在位　四隩同風　燮寧殊類
　五韙來備　嘉生以遂
　凝庶績　　臻大康　　申繁祉　　𦙍無疆
　本枝百世　繼緒不忘　繼緒不忘　休有烈光
　永言配命　惟晉之祥
　聖明統世　　篤皇仁　　　廣大配天地
　順動若陶鈞　𤣥化參自然　至徳通神明
　清風暢八極　流澤被無垠
　於皇時晉　　奕奕齊聖　　惟天降嘏
　神祗保定　　𢎞濟區夏　　允集大命
　有命既集　　光帝猷　　　大明重耀
　鑑六幽　　　聲教洋溢　　惠滂流
　惠滂流　　　移風俗　　　多士盈朝
　賢俊比屋　　敦世心　　　斵彫反素樸
　反素樸　　　懐庶方　　　干戚舞階庭
　疏狄說遐荒　扶南假重譯　肅慎襲衣裳
　雲覆雨施　　徳洽無疆　　旁生穆穆
　仁化翔
　朝元日　賔王庭　承宸極　當盛明　衍和樂
　竭祗誠　仰嘉惠　懐徳馨　游淳風　泳淑清
　恊億兆　同歡榮　建皇極　統天位　運隂陽
　御六氣　殷羣生　成性類　王道浹　治功成
　人倫序　俗化清　䖍明祀　祗三靈　崇禮樂
　式儀形
　慶元吉　宴三朝　播金石　詠泠簫　奏九夏
　舞雲韶　邁徳音　流英聲　八紘一　六合寧
　六合寧　承聖明　王澤洽　道登隆　綏函夏
　總華戎　齊徳教　混殊風　混殊風　康萬國
　崇夷簡　尚敦徳　𢎞王度　表遐則
　　右食舉東西廂樂詩十一章
　於赫皇祖　迪哲齊聖　經緯大業　基天之命
　克開洪緒　誕篤天慶　旁濟彜倫　仰齊七政
　烈烈景皇　克明克聰　靜封畧　　定勲功
　成民立政　儀刑萬邦　式固崇軌　光紹前蹤
　允文烈考　濬哲應期　參徳天地　比功四時
　大亨以正　庶績咸熙　肇啓晉宇　遂登皇基
　明明我后　𤣥徳通神　受終正位　恊應天人
　容民厚下　育物流仁　躋我王道　暉光日新
　　右雅樂正旦大㑹行禮詩四章
晉正徳大豫二舞歌二篇　　張華造
　　正徳舞歌詩
　曰皇上天　𤣥鑒惟光　神器周回　五徳代章
　祚命于晉　世有哲王　𢎞濟區夏　甄陶萬方
　大明埀曜　旁燭無疆　蚩蚩庶類　風徳永康
　皇道惟清　禮樂斯經　金石在縣　萬舞在庭
　象容表慶　恊律被聲　軼武超濩　取節六英
　同進退讓　化漸無形　太和宣洽　通于幽冥
　　大豫舞歌詩
　惟天之命　符運有歸　赫赫大晉　三后重暉
　繼明紹世　光撫九圍　我皇紹期　遂在璿璣
　羣生屬命　奄有庶邦　慎徽五典　𤣥教遐通
　萬方同軌　率土咸雍　爰制大豫　宣徳舞功
　淳化既穆　　王道恊隆　仁及草木　惠加昆蟲
　億兆夷人　　說仰皇風　丕顯大業　永世彌崇
晉四廂歌十六篇　　成公綏造
　上夀酒　　　　樂未央　　大晉應天慶
　皇帝永無疆
　　右詩一章王公上夀酒所用
　穆穆天子　　光臨萬國　多士盈朝　莫匪俊徳
　流化㒺極　　王猷允塞　嘉㑹置酒　嘉賔充庭
　羽旄燿辰極　鐘鼓振太清　百辟朝三朝　彧彧明儀形
　濟濟鏘鏘　　金振玉聲
　禮樂具　　　　宴嘉賔　　　　眉夀祚聖皇
　景福惟日新　　羣后戾止　　　有來雝雝
　獻酬納贄　　　崇此禮容　　　豐肴萬俎
　㫖酒千鍾　　　嘉樂盡樂宴　　福祿咸攸同
　樂哉　　　天下安寧　　道化行　風俗清　簫韶作
　詠九成　　年豐穰　　　世泰平　至治哉　樂無窮
　元首聰明　股肱忠　澍豐澤　　揚清風
　嘉瑞出　　靈應彰　麒麟見　　鳯皇翔　醴泉涌
　流中唐　　嘉禾生　穗盈箱　　降繁祉　祚聖皇
　承天位　　統萬國　受命應期　授聖徳　四世重光
　宣開洪業　　景克昌　　　文欽明　　徳彌彰
　肇啓晉邦　　流祚無疆
　泰始建元　　鳯皇龍興　　龍興伊何　享祚萬乘
　奄有八荒　　化育黎蒸　　圖書煥炳　金石有徵
　徳光大　　　道熈隆　　　被四表　　格皇穹
　奕奕萬嗣　　明明顯融
　髙朗令終　　保兹永祚　　與天比崇　聖皇君四海
　順人應天期　三葉合重光　泰始開洪基　明燿參日月
　功化侔四時　宇宙清且泰　黎庶咸雝熈　善哉雝熈
　惟天降命　　翼仁祐聖　　於穆三皇　載徳彌盛
　總齊璿璣　　光統七政　　百揆時序　化若神聖
　四海同風　　興至仁　　　濟民育物　擬陶鈞
　擬陶鈞　　　垂惠潤　　　皇皇羣賢　峩峩英儁
　徳化宣　　　芬芳播來𦙍　播來𦙍　　埀後昆
　清廟何穆穆　皇極闢四門　皇極闢四門　萬機無不綜
　娓娓翼翼　　樂不及荒　　饑不遑食　大禮既行
　樂無極
　登崑崙　　上増城　乘飛龍　　升泰清　冠日月
　佩五星　　揚虹蜺　建彗旌　　披慶雲　䕃繁榮
　鑒八極　　游天庭　順天地　　和隂陽　序四氣
　　燿三光　張帝網　　正皇綱　播仁風　　流惠康
　　邁洪化　振靈威　　懐萬方　納九夷　　朝閶闔
　　宴紫微
　　建五旗　羅鐘虡　　列四縣　奏韶武　　鏗金石
　　揚旌羽　縱八佾　　巴渝舞　詠雅頌　　和律呂
　　于胥樂　樂聖主　　化蕩蕩　清風泄　　總英雄
　　御俊傑　開宇宙　　埽四裔　光緝熈　　羙聖哲
　　超百代　揚休烈　　流景祚　顯萬世
　皇皇顯祖　翼世佐時　寧濟六合　受命應期
　神武鷹揚　大化咸熈　廓開皇衢　用成帝基
　光光景皇　無競維烈　匡時拯俗　休功蓋世
　宇宙既康　九域有截　天命降監　啓祚明哲
　穆穆烈考　克明克儁　實天生徳　誕膺靈運
　肇建帝業　開國有晉　載徳奕世　埀慶洪𦙍
　明明聖帝　龍飛在天　與靈合契　通徳幽𤣥
　仰化青雲　俯育重淵　受靈之祐　於萬斯年
　　右雅樂正旦大㑹行禮詩十五章
宋四廂樂歌五篇　　王韶之造
　於鑠我皇　體仁包元　齊明日月　比量乾坤
　陶甄百王　稽則黄軒　訏謨定命　辰告四蕃
　將將蕃后　翼翼羣僚　盛服待晨　明發來朝
　饗以八珍　樂以九韶　仰祗天顔　厥猷孔昭
　法章既設　初筵長舒　濟濟列辟　端委皇除
　飲和無盈　威儀有餘　温㳟在位　敬終如初
　九功既歌　六代惟時　被徳在樂　宣道以詩
　穆矣太和　品物咸熈　慶積自逺　告成在兹
　　右肆夏樂歌四章(客入於四廂振作於鑠曲皇帝/當陽四廂振作將將曲皇帝入)
　　(變服四廂振作於鑠將將二曲又/黄鐘太蔟二廂作法章九功二曲)
　大哉皇宋　長發其祥　纂系在漢　統源伊唐
　徳之克明　休有烈光　配天作極　辰居四方
　皇矣我后　聖徳通靈　有命自天　誕授休禎
　龍飛紫極　造我宋京　光宅宇宙　赫赫明明
　　右大㑹行禮歌二章(姑洗/廂作)
　獻夀爵　　　　慶聖皇　　　　靈祚窮二儀
　休明等三光
　　右王公上夀歌一章(黄鐘/廂作)
　明明大宋　緝熈皇道　則天埀化　光定天保
　天保既定　肆覲萬方　禮繁樂富　穆穆皇皇
　沔彼流水　朝宗天池　洋洋貢職　抑抑威儀
　既習威儀　亦閑禮容　一人有則　作孚萬邦
　烝哉我皇　固天誕聖　履端惟始　對越休慶
　如天斯乆　如日斯盛　介兹景福　永固駿命
　　右殿前登歌三章别有金石
　晨羲載燿　　萬物咸覩　　嘉慶三朝
　禮樂備舉　　元正肇始　　典章暉明
　萬方畢來賀　華裔充皇庭　多士盈九位
　俯仰觀玉聲　恂恂俯仰　　載爛其煇
　鼓鐘震天區　禮容塞皇闈　思樂窮休慶
　福履同所歸
　五玉既獻　　三帛是􁀔　　爾公爾侯
　鳴玉華殿　　皇皇聖后　　降禮南靣
　元首納嘉禮　萬邦同歡願　休哉
　君臣嘉燕　　建五旗　　　列四縣
　樂有文　　　禮無倦　　　融皇風
　窮一變
　體至和　感隂陽　徳無不柔　繁休祥　瑞徽璧
　應嘉鐘　舞靈鳯　躍潛龍　景星見　甘露墜
　木連理　禾同穗　𤣥化洽　仁澤敷　極禎瑞
　窮靈符
　懐荒裔　　綏齊民　　荷天祐　　靡不賔
　靡不賔　　長世𢎞盛　昭明有融　繁嘉慶
　繁嘉慶　　熈帝載　　合氣成和　蒼生欣戴
　三靈恊瑞　惟新皇代
　王道四逹　　流仁布徳　　窮理詠乾元
　埀訓順帝則　靈化侔四時　幽誠通𤣥黙
　徳澤被八紘　乾寧軌萬國
　皇猷緝　　　咸熈泰　　　禮儀煥帝庭
　要荒服遐外　被髪襲纓冕　左袵回衿帶
　天覆地載　　流澤汪濊　　聲教布濩
　徳光大
　開元辰　畢來王　奉貢職　朝后皇　鳴珩佩
　觀典章　樂王度　說徽芳　陶盛化　游太康
　丕昭明　永克昌
　惟永初　徳丕顯　齊七政　敷五典　彜倫序
　洪化闡　王澤流　太平始　樹聲教　明皇紀
　和靈祗　㳟明祀　衍景祚　膺嘉祉
　禮有容　樂有儀　金石陳　牙羽施　邁武濩
　均咸池　歌南風　舞徳稱　文武煥　頌聲興
　王道純　徳彌淑　寧八表　康九服　道禮讓
　移風俗　移風俗　永克融　歌盛美　造成功
　詠徽烈　邈無窮
　　右食舉歌十章(黄鐘太蔟二廂更作黄鐘作晨羲/體至和王道開元辰禮有容五曲)
　　(太蔟作五玉懐荒裔皇猷/緝惟永初王道純五曲)
宋前舞後舞歌二篇　　王韶之造
　於赫景明　天監是臨　樂來伊陽　禮作惟隂
　歌自徳富　舞由功深　庭列宫縣　陛羅瑟琴
　翿籥繁㑹　笙磬諧音　簫韶雖古　九成在今
　道志和聲　徳音孔宣　光我帝基　恊靈配乾
　義形六合　化穆自然　如彼雲漢　為章于天
　熙熙萬類　陶和當年　擊轅中韶　永世弗騫
　　右前舞歌一章(晉正徳之舞/㽔賔廂作)
　假樂聖后　寔天誕徳　積美自中　王猷四塞
　龍飛在天　儀刑萬國　欽明惟神　臨朝淵黙
　不言之化　品物咸徳　告成于天　銘勲是勒
　翼翼厥猶　娓娓其仁　順天剙制　因定和神
　海外有截　九圍無塵　冕瑬司契　埀拱臨民
　乃舞大豫　欽若天人　純嘏孔休　萬載彌新
　　右後舞歌一章(晉大豫之舞/㽔賔廂作)
章廟舞樂歌詞(雜歌悉同用太廟/詞唯三后别撰)　殷淡造
賔出入奏肅成樂歌詞二章
　彜承孝典　㳟事嚴聖　浹天奉賮　罄壤齊慶
　司彜具序　羽容夙彰　分枝颺烈　黼構周張
　助寳奠軒　酎珍充庭　璆縣凝㑹　涓朱竚聲
　先期選禮　肅若有成　祗對靈祉　皇慶昭膺
　尊事威儀　暉容昭敘　迅㳟神明　梁盛牲俎
　肅肅嚴宫　藹藹崇基　皇靈降祉　百祗具司
　戒誠望夜　端列承朝　依微昭旦　物色輕宵
　鴻慶遐鬯　嘉􁀔令芳　翊帝明徳　永祚流光
牲出入引牲樂歌詞
　維誠潔饗　維孝奠靈　敬芬黍稷　敬滌犧牲
　騂繭在豢　載溢載豐　以承宗祀　以肅皇衷
　蕭芳四舉　華火周傳　神監孔昭　嘉是柔牷
􁀔豆呈毛血奏嘉􁀔樂歌詞
　肇禋戒祀　禮容咸舉　六典飾文　九司昭序
　牲柔既昭　犧剛既陳　㳟滌惟清　敬事惟神
　加籩再御　兼俎重􁀔　節動軒越　聲流金縣
　奕奕閟幄　娓娓嚴闈　潔誠夕鑑　端服晨暉
　聖靈戾止　翊我皇則　上綏四㝢　下洋萬國
　永言孝饗　孝饗有容　儐僚賛列　肅肅雝雝
　　右夕牲歌詞
迎神奏韶夏樂歌詞
　閟宫黝黝　復殿㣲㣲　璿除肅炤　釭璧彤煇
　黼帟神凝　玉堂嚴馨　圜火夕燿　方水朝清
　金枝委樹　翠鐙竚縣　渟波澄宿　華漢浮天
　㳟事既夙　䖍心有慕　仰降皇靈　俯寧依胙
皇帝入廟北門奏永至樂歌詞
　皇明鬯矣　孝容以昭　鑾華羽迾　拂漢涵滈
　申申嘉夜　翊翊休朝　行金景送　歩玉風韶
　師承祀則　肅對禋祧
太祝祼地奏登歌詞二章
　帝容承祀　練時涓日　九重徹關　四靈賔室
　肅倡函音　庶旄委佾　休靈告饗　嘉􁀔尚芬
　玉瑚飾列　桂簋昭陳　具司選禮　翼翼振振
　祼崇祀典　酎㳟孝時　禮無爽物　信靡媿詞
　精華浮鬯　誠監昭通　升歌翊節　下管調風
　皇心履變　敬明尊親　大哉孝徳　至矣交神
章皇太后神室奏章徳凱容之樂舞歌詞
　幽瑞浚靈　表彰嬪聖　翊載徽文　敷光崇慶
　上緯纒祥　中維飾詠　永屬煇猷　聨昌景命
昭皇太后神室奏昭徳凱容之樂舞歌詞
　　　　　　明帝造
　表靈躔象　纉儀緯風　膺華丹燿　登瑞紫穹
　訓形霄宇　武彰宸宫　騰芬金㑹　寫徳聲容
宣皇太后神室奏宣徳凱容之樂舞歌詞
　　　　　　明帝造
　天樞凝燿　地紐儷煇　聯光騰世　炳慶翔機
　薰藹中㝢　景纒上㣲　玉頌鏤徳　金籥傳徽
皇帝還東壁受福酒奏嘉時之樂舞詞
　福􁀔洽　　　福時昌　　　皇聖膺嘉祐
　帝業凝休祥　居極秉景運　宅徳瑞中王
　澄明臨四表　精華延八鄉　洞海周聲惠
　徹㝢麗乾光　靈慶纒世祉　鴻烈永無疆
送神奏昭夏之樂舞歌詞二章
　大孝備　盛禮豐　神安留　嘉樂充　旋駕聳
　汎青穹　延八虛　闢四空　藹流景　肅行風
　昭融教　緝風度　戀皇靈　結深慕　解羽縣
　輟華樹　背璿除　端玉輅　流汪濊　慶國歩
皇帝詣便殿奏休成之樂歌詞
　釃醴具登　嘉俎咸􁀔　饗洽誠陳　禮周樂徧
　祝詞罷祼　序容輟縣　蹕動端庭　鑾回嚴殿
　神儀駐景　華漢亭虛　八靈案衛　三祗解途
　翠蓋燿澄　罼奕疑震　玉鑣息節　金輅懐音
　式誠逺孝　底心肅感　追憑皇鑒　思承淵範
　神錫懋祉　四緯昭明　仰福帝徽　俯齊庶生
　
　
　
　宋書卷二十
　宋書卷二十考證
樂志二天郊饗神歌祀皇神○祀晉書作禮
又保天年○年晉書作命
地郊饗神歌整泰行○行傅鶉觚集作坵一本作圻(臣/)
　(照/)按祭法瘞埋於泰折祭地也泰折即今地壇故曰
　整泰折竢皇秪諸本皆誤
又照若存終冥冥○照傅鶉觚集作昭
天地郊夕牲歌表海炳岱○文選作炳海表岱
又開元首正○首正顔延之集作正首
迎神歌詩鐘石融○諸本鐘下旁注闕字一本作石考
　謝莊集亦作石今據以補
黄帝辭履建宅中㝢司繩御四方○(臣承蒼/)按謝荘集
　建下注宋書作艮御下注宋書作總今諸本竝無作
　艮作總者盖明代重雕宋書復據荘集改此二字然
　則諸史傳至今日其失真者固不知凡㡬矣
白帝辭浃地奉渥罄宇承秋靈○謝莊集秋下注云宋
　書作帝
安臺新福歌曲我功既定○我功王粲集作武功
窮武篇然後得光大○得傅鶉觚集作徳
祠征西將軍登歌綏于孫子○于傅鶉觚集作予
祠潁川府君登歌享祀永年○祀晉書作祚
祠景皇帝登歌克明克哲○(臣承蒼/)按哲有制音與下
　畏叶
祠文皇帝登歌允文文皇○(臣承蒼/)按皇疑作祖與下
　武為韻
祠廟饗神歌禮有儀樂有則○南本此句下有舞象功
　歌詠徳神胥樂兮十字
歌世祖武皇帝應期登神○神一本作禪
食舉東西廂樂詩第九章徳洽無疆旁生穆穆○生一
　本作作(臣照/)按書云旁作穆穆迓衡則作字是
食舉歌第十章牙羽施○牙一本誤干詩崇牙樹羽則
　牙字是
前舞歌義形六合○義一本作儀(臣承蒼/)按如義字作
　儀形字即應作刑
　
　
　
　
　
　
　
　
　
　
　
　
　
　宋書卷二十考證
