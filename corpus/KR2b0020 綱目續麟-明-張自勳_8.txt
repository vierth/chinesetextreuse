
　綱目續麟巻五
　　　　　　　　　　　　　宜春張自勲撰
(庚/戌)中宗孝宣皇帝本始三年春正月大將軍光妻顯弑
皇后許氏
　　考異(按篡賊例曰以毒弑者加進毒字而不地註/曰霍顯又加使醫字此條妻顯下漏使醫進)
　　(毒四/字)
　　分註(時霍光夫人顯欲貴其小女成君道無從會/許氏當娠病女醫淳于衍者霍氏所愛嘗入)
　　(宫侍疾顯謂衍曰將軍素愛成君欲竒貴之今皇/后當免身若投毒藥去之成君為皇后矣如蒙力)
　　(事成富貴共之衍即擣附子齎入長定宫皇后免/身後衍即取附子并合太醫大丸以飲皇后有頃)
　　(曰我頭岑岑也藥中得無有毒對曰無有遂加煩/懣崩後有人上書告諸醫侍疾無狀者皆收繫詔)
　　(獄顯恐急即具語光曰既失訃為之無令吏急衍/光大驚欲自發舉不忍奏上光署衍勿論顯因勸)
　　(光納其/女入宫)
　此條凡例不必從考異説泥○按春秋弑君三十六
　未有書故者如許悼公之死亦飲世子止之藥然經
　書弑君(魯昭公/十九年)不曰飲藥者以弑君之罪重則無問
　其手刃與進毒耳且進毒者其事隠内外廷臣惟聞
　君弑未知君之何以弑也徐而察之或手刃或加毒
　然後知其詳安得先書其故邪趙穿弑君而書趙盾
　非致刃者猶以其罪罪之况進毒雖醫而使醫進毒
　者則顯也惟直書顯弑始足以著其罪若曰使醫進
　毒則其詞輕矣法有冝略而不冝詳者(後凡書弑者/並不加進毒)
　(字/)此類是也○光不難廢昌邑而立病已而獨難於
　舉其妻於君則易之於妻則庇之䝉首惡者非光而
　誰又况内女入宫率成其邪謀邪(明年春立光女為/皇后可謂自具供)
　(狀/矣)光於是非純臣矣然後世猶亟稱之則姑節取可
　也
(癸/丑)地節二年大司馬大將軍博陸侯霍光卒
　當直書大將軍光卒大司馬博陸侯等字可删
　據凡例諸臣之卒賢者曰某官某爵姓名卒而註其
　諡常人則不爵不姓不諡勲按前書大將軍光妻弑
　后則光非特常人尤罪人也書官以卒可矣具官爵
　姓何邪或曰光不學無術為妻所陷而不知非其罪
　也故具之勲曰不然方帝立后求故劒而光不許廣
　漢之封(元平元年公卿議立后皆心擬光女未有言/帝乃詔求㣲時故劒大臣知指白立許偼伃)
　(為皇后光以后父廣漢刑人不冝君國嵗餘乃封為/昌成君漢制女為皇后父得封侯是時光欲納已女)
　(不獲/故云)其謀固已兆矣顯之敢於毒后安知非瞯光意
　而為之者知而不舉署衍勿論而卒内其女為皇后
　孰謂光也猶得為賢臣邪勲故去大司馬等字(始沮/廣漢)
　(之封卒納女為皇后潛謀顯著安所逃罪不去爵姓/何以别於賢臣之無過者綱目非自矛盾特未悉光)
　(始末/耳)止書大將軍光卒見人臣功雖髙茍不免於罪
　猶不得以功而掩罪盖功者臣子之所當為罪則人
　臣之所不冝有也况光功著而罪隠不暴其隠後世
　有功如光者皆可為顯所為而莫之忌害可勝道哉
　(書顯不書光猶近於隠以春秋/書趙盾義推之雖書光弑可也)故但書官以明宣帝
　之厚而不録爵姓亦因以示貶爾
　　分註(大將軍光病車駕自臨問為之涕泣光上拜/書謝恩願分國邑封兄孫山為列侯即日)
　　(光子禹為右將軍光薨諡曰宣成賜葬具如乘輿/制度置園邑三百家長丞奉守復其後世疇其爵)
　　(邑世世無有所與○胡氏曰惟名與噐不可以假/人人臣而用天子之禮是宣帝過賜而霍氏受之)
　　(非也卒生禹雲山等僭亂/之心宣帝亦有以啓之與)
　葬具如乘輿非過賜也所以安霍氏之心而免於難
　也霍氏置君如奕棋帝在民間聞霍氏尊盛已久已
　不能平及初立謁廟光驂乘帝若芒刺在背其心豈
　須㬰忘霍氏哉光雖卒而禹雲山等悉據要職萬一
　如曹丕所為帝何以自全乎故光病而臨問涕泣光
　卒而賜以乘輿葬具皆非其本心也不得已也帝方
　欲得當以除霍氏何患禹雲山等之僭亂乎自是封
　事不闗尚書(時霍山領尚書事故事上書者皆為二/封其一曰副領尚書者先發副封所言)
　(不善屛去不奏魏相白去/副封以防壅蔽帝善之)屯兵不屬司馬(禹為大司馬/罷其屯兵)
　而霍氏之族夷矣(四年霍氏謀反夷其族先是禍端/已萌霍顯猶敎后毒元帝不至於)
　(族不已也使光能誅顯而不立其女為后/則身為純臣而霍氏安矣智不出此惜哉)胡氏猶以
　惎亂罪帝豈知帝者哉
鳯凰集魯大赦
　赦下當書五月帝始親政詔五日一聽事○按本始
　元年霍光請歸政不受是年三月光卒帝始親政而
　五日一聽事尤漢世未有之制例當大書以見前此
　博陸專政之實(按宋文帝為傅亮徐羡之所立綱目/猶特書親政在宣帝尤不可不書者)
　自是以後則皆帝勵精圖治之日也史稱中興自此
　始故當特書况前書請歸政不受此不書帝親政政
　果安歸乎綱目僅見下條分註(下書以霍山/為奉車都尉)非是
(丙/辰)元康元年賜髙帝功臣子孫復其家
　綱目不書疑漏○按凡例云凡録功臣子孫皆書註
　云如宣帝求髙祖功臣子孫失侯者賜金復其家愚
　意四年賜金適後人二十斤惠小事㣲不足録而賜
　復則在是年當以是年復家為正至四年賜金雖不
　書可也
(戊/午)三年䟽廣䟽受請老賜金遣歸
　　分註(皇太子年十二通論語孝經太傅䟽廣謂少/傅受曰吾聞知足不辱知止不殆今宦成名)
　　(立如此不去懼有後悔即日俱移病上䟽乞骸骨/上皆許之○胡氏曰以宦成名立為榮而求免於)
　　(危辱此非君子之髙致而䟽廣甘以自居何也曰/此廣所以加人數等而古今未之知也太子年既)
　　(十二其資質志趨已可槩見觀其親政之時年二/十七而猶不省召致廷尉為下獄以致再屈師傅)
　　(於牢獄而卒殺之則其瞶瞶有素䟽廣瞷之已熟/知其不可扶持而敎詔也審矣是以决意去之觀)
　　(其語曰不去懼有後悔則其㣲意可/見矣易曰君子見幾而作䟽廣有焉)
　　發明(前書丞相致仕由漢以來固末嘗有然猶曰/仕致上公老病而去云爾至䟽廣䟽受方傅)
　　(儲君乃亦勇於請老何哉在禮大夫七十致仕乃/理之常漢廷諸臣知進而不知退戮死相望儻皆)
　　(能如二子見幾而作何至不保其身/哉賜金遣歸特書於冊盖予之也)
　二䟽之去世多稱之勲謂特全軀免禍之流以為加
　人數等而古今未之知則非也按是時太子年十二
　通孝經論語其非瞶瞶不可敎明矣自二疏既歸至
　二十七始親政曠敎凡十五年然則不省召至廷尉
　為下獄與夫屈師傅而殺之是誰之過與勲意太子
　可敎廣不冝急去誠不可敎當密白於帝擇賢子而
　立之又不然亦冝别選賢傅舉以自代安有忍默不
　言徒以免禍為得計而置國儲君副於不問哉故二
　䟽之賢雖古今同稱勲以為未也發明又謂漢廷諸
　臣皆能如二子見幾而作何至不保其身夫人臣出
　而圖君果專以保身為務哉殺其身有益於君猶将
　為之必皆如二子所為則人主孤立於上君臣之義
　不幾廢乎此沮溺荷蓧所由見黜於聖門者尹氏據
　以為長策尤謬
以潁川太守黄霸守京兆尹尋罷歸故官
　　分註(黄霸為潁川太守力行敎化而後誅罰務在/成就全安長吏曰數易長吏送故迎新之費)
　　(及奸吏因縁絶簿書盜財物公私費耗甚多皆當/出於民所易新吏又未必賢或不如其故徒相益)
　　(為亂凡治道去其泰甚者耳霸以外寛内明得吏/民心戶口嵗増治為天下第一徴守京兆尹尋坐)
　　(法貶秩詔復歸潁川為/太守以八百石居官)
　按漢書長吏下云許丞賢但病耳督郵白欲逐之霸
　曰許丞亷吏重聽何傷(目雖不冝繁冗須有輕重之/別如此條削此數語殊為闕)
　(漏朱子自謂/詳備非也)分註删此數句不惟數易長吏未詳所
　自所云成就全安似槩出於姑息而無分别賢否之
　意豈足以致治乃稱第一乎當據漢書補入則知霸
　之不數易長吏者正以其賢非徒惜費也(分註新故/賢否皆指)
　(許丞言不録許丞便同泛論/吏亦有當易者豈可惜費)目巾闕漏多此類不能
　悉載
(己/未)四年求髙帝功臣子孫失侯者賜全復其家
　　分註(凡三百/十六人)
　　書法(書錄功臣/後始此)
　此條可删○據漢書是年賜功臣適後金(人二/十斤)其復
　髙帝功臣子孫在元康元年勲意復重於金綱目宜
　於元年書賜復是年賜金雖不書可也(分註但記人/數不及金數)
　(固知復重/於金也)按是時尹翁歸卒賜其子黄金百斤以奉
　祭祀(見上條/分註)綱目不書賜金則適後人二十斤何以
　書為綱目於元年不書而於是年書賜金並非書法
　謂録後始此尤誤○分註三百十六人漢紀作百三
　十六人據史記功臣表凡一百四十三人内王子及
　外戚六人則功臣實百三十七人(大扺百三倒作/三百耳宜改正)註
　與史漢不合當以功臣表為正
(辛/酉)神爵二年春二月鳯凰甘露降集京師赦
　當作鳯凰集京師甘露降○按上書集京師下書降
　則甘露之降京師明矣此相因互見之義史家正體
　也如綱目所書異事同文殊欠析别(漢紀亦作降集/然綱非紀比直)
　(録紀文/非是)且類叙事而不合書法故特正之
(甲/子)五鳯元年○殺左馮翊韓延夀
　　分註(延夀代蕭望之為左馮翊望之聞延夀在東/郡時放散官錢千餘萬使御史按之延夀即)
　　(部吏案校望之在馮翊時稟犠官錢放散百餘萬/望之自奏職在總領天下聞事不敢不問而為延)
　　(夀所拘持上由是不直延夀各令窮竟所考望之/卒無事實而望之遣御史案東郡者得其試騎士)
　　(日車服侍衛奢僭逾制等數事延夀竟坐狡猾不/道棄市吏民數千人送至渭城持車轂爭奏酒炙)
　　(延夀使掾吏分謝送/者百姓莫不流涕)
　按延夀為馮翊民不忍欺至二十四縣莫有以訟告
　者(詳神爵三年/為馮翊分註)豈狡猾不道所能致哉然則何以殺
　也望之在馮翊散官錢百餘萬延夀代其位恐一旦
　敗露因先發制之非其罪也(顔師古謂望之忌延夀/能名出已上故陷以罪)
　故書殺而不去其官使延夀果有其事則當除馮翊
　時便冝案治今任職已三年是延夀宜為馮翊也而
　卒以馮翊殺其身豈非望之之過哉或曰窮竟所考
　望之卒無事實(是時望之為御史大夫按事者乃其/屬吏故於延夀無不得望之無所奏)
　(也/)曰此所以為望之也未幾為司直所奏賣買附益
　(見明年為太/子太傅分註)寜非望之之事實乎然韓也死而蕭也
　為太子太傅則當國大臣未有以公義論斷之也(是/時)
　(丙吉為相/大體安在)即以延夀為散官錢望之亦不宜獨生罪
　同而罰異命也夫
(丙/寅)三年三月減天下口錢
　　考異(據昭帝元平元年書減口/賦錢此條口下漏賦字)
　　書法(自髙帝始立口賦法人六十三至昭帝/減口賦錢什三於是又減民賦益輕矣)
　漢書亦無賦字據髙帝立口賦法昭帝減口賦錢皆
　有賦字此不書賦者漢書漏而綱目因之耳宜從
　考異補賦字但漢儀注謂口賦人二十三錢二十以
　食天子其三錢武帝加賦以補車騎馬則書法所云
　人六十三者(漢書髙帝紀亦作六十書法小註云六/十本或作二十按六十太多二十太少)
　(當以儀/注為正)非其實矣
(丁/卯)四年○糴三輔近郡糓供京師初置常平倉
　　分註(自元康以來比年豐稔榖石五錢大司農中/丞耿夀昌奏言嵗豐榖賤農人少利故事嵗)
　　(漕闗東榖四百萬斛用卒六萬人宜糴三輔宏農/河東上黨太原郡榖供京師可省漕卒過半又白)
　　(令邊郡皆築倉以榖賤增其價而糴以利農穀貴/時減價而糶名曰常平倉民便之詔賜爵闗内侯)
　當書初置常平倉賜耿夀昌爵闗内侯糴榖供京師
　句可删○按糴三輔榖供京師以比年豐稔也不稔
　則不可行矣此一時之政非可為常法者固當從略
　且既書賜耿夀昌爵則糴榖省漕之意已具其中非
　必悉書而後見也據凡例云賜爵皆書當以愚説為
　正
殺故平通侯楊惲
　　分註(惲既失爵位家居治産業以財自娱友人孫/會宗移書責之惲報書曰竊自思念過已大)
　　(矣行已虧矣當為農夫以没世矣田家作苦嵗時/伏臘烹羊炰羔斗酒自勞酒後耳熱仰天拊缶而)
　　(歌烏烏其詩曰田彼南山蕪穢不治種一頃豆落/而為萁人生行樂耳須富貴何時是日也拂衣而)
　　(起奮袖低昻頓足起舞誠荒滛無度不知其不可/也又惲兄子譚謂惲曰侯罪薄人有功且復用惲)
　　(曰有功何益縣官不足為盡力或上書告惲驕奢/不悔過日食之咎此人所致章下廷尉當惲大逆)
　　(無道腰斬妻子徙酒泉郡諸在位與惲厚善者皆/免官○司馬公曰周官司冦之法有議賢議能若)
　　(廣漢延夀之治民寛饒惲之剛直雖/有死罪猶將宥之况罪不足以死乎)
　　書法(惲免為庶人矣書故平通侯/何廢不以罪也而殺之甚矣)
　　發明(趙蓋韓楊之死人心不服論者固已詳矣今/以綱目觀之廣漢延夀書殺寛饒書自剄皆)
　　(不去其官猶曰當任職之時云爾至於楊惲已免/為庶人矣然且書曰故平通侯則免不以罪不予)
　　(其免為可知免猶不予而况於/殺之乎此宣帝之所以雜霸)
　語云識時務者為俊傑曹參陳平畏吕后疑其反也
　而殺之故酣飲自放兾以釋吕氏之疑而全其生惲
　既以剛直受罪怨者方深不置之死不已此仲尼㣲
　服之時也而乃效平陽(曹參封/平陽侯)曲逆(陳平封/曲逆侯)之所為
　豈明哲保身之道哉論者以既免而殺甚宣帝之罪
　勲則謂惟不即殺而免之此惲所以不得與韓蓋比
　也觀其報㑹宗書憤懣不平無非憾主之辭是臣不
　能容一君君安能獨容其臣與又况告之者紛紛邪
　必以為無罪則龍比箕子且當報怨復讐有是理乎
　春秋無義戰有時以受伐者為主謂欲省致師之由
　也予於楊惲亦云
(己/巳)甘露二年○營平侯趙充國卒
　當加後將軍三字於營平侯之上(是時充國復/為後將軍)○凡
　例云凡賢臣卒具官爵姓名如賢宰相例(宰相賢者/曰某官某)
　(爵姓名卒/而註其諡)按先零諸羌由宣帝不納充國言以致背
　叛自是數擊無功卒用充國計屯田湟中以待其敝
　未幾先零斬楊玉以降置金城屬國以處之其功可
　謂大矣方帝詔充國與辛武賢合擊先零璽書疉下
　其子卬使客諌曰一旦不合上意將軍身且不保何
　國之安充國歎曰是何言之不忠也及振旅還國所
　善浩星賜復説曰衆人皆言破羌彊弩出擊(辛武賢/為破羌)
　(將軍彊弩/許延夀也)虜以破壊將軍即見冝歸功二將軍如此
　計未失也充國曰兵勢國之大事當為後法老臣不
　以餘命為陛下明言兵之利害卒死誰當復言之者
　遂以其意對(歸功二將軍則以戰勝為長技而邊釁/愈開歸功屯田則以守邊為長䇿而制)
　(禦有道此充國所以忠於為國而不為身謀也/或謂不用星賜言卒為子孫之憂非知充國者)上然
　其計罷遣辛武賢歸酒泉若是可不謂賢哉(按成帝/時西羌)
　(有警上思將帥追美充國召揚雄畫/而頌之固知充國非徒一世之功也)夫充國有功且
　賢而不得具官以卒豈所稱權衡之平乎(張南軒云/充國非獨)
　(賢將殆可相也魏/相輩皆在其下)况明年畫功臣於麒麟閣凡十一
　人而充國居第四位尤在丙魏上(丙吉/魏相)其當書官明
　矣
(庚/午)三年春正月匈奴呼韓邪單于來朝還居幕南塞下
　　分註(上幸甘泉郊泰畤匈奴呼韓邪單于來朝賜/以冠帶衣裳金璽盭綬玉具劒佩弓矢棨㦸)
　　(安車鞍馬金錢衣被錦繡穀帛絮禮畢使使者道/單于先行宿長平上還登長平坂詔單于毋謁其)
　　(羣臣皆得列觀及諸外藩君長數萬咸迎於渭橋/下夾道陳上登渭橋咸稱萬嵗單于就邸長安置)
　　(酒建章宫饗賜/之二月遣歸國)
　據分註月下當補帝如甘泉郊泰畤七字(先是諸帝/如甘泉者)
　(屡矣未有若宣帝之/輻輳者故當特書)○按宣帝自元平元年即位至
　是凡二十三年始一幸甘泉郊泰畤不可不書况匈
　奴傳明言朝天子於甘泉宫而綱目不録非惟無以
　紀實將分註所載外藩君臣迎謁列觀夾道歡呼之
　態皆無從見矣故當補書(不書如甘泉則來朝疑於/在國還居二字更無所指)
　(據分註單于就邸長安/明屬由甘泉入長安也)
　　書法(匈奴自秦始皇三十二年始見綱目漢文帝/三年始書單于至宣帝五鳯四年始書稱臣)
　　(今年始書來朝於是百六十五年矣信哉無百年/之運也自是終西漢之世書單于來朝四是年黄)
　　(龍元年元帝竟寜元/年哀帝元夀二年)
　漢治匈奴者莫急於武帝匈奴入冦於漢者亦莫多
　於武帝豈真氣運使然與抑帝之黷武有以致之也
　春秋時國之最强者莫如楚其勢不特匈奴之於漢
　也然五霸所以治之者或以義(齊桓公伐楚退師召/陵楚屈完來盟見魯)
　(僖公/四年)或以力(晉文公及楚人戰於城濮楚/師敗績見僖公二十八年)或以幸(晉/厲)
　(公及楚子戰於鄢陵楚子/敗績見魯文公十六年)要之幸不如力力不如義
　而五霸之盛衰即升降於其間今宣帝未嘗汲汲有
　事匈奴也然稱臣來朝並見於五鳯甘露之間果何
　修而得此哉無亦以義服人而不徒恃兵革之力也
　當五鳯元年匈奴亂五單于爭立議者咸欲舉兵滅
　之帝獨從蕭望之議遣使弔問望之固曰如䝉恩復
　位必稱臣服從踰二年而匈奴果稱臣矣自此或入
　侍或欵塞卒之稽顙闕下儼然臣順不煩一旅而能
　服累世以來倔彊之冦即以為召陵之舉不是過矣
　書法不推明宣帝所以服逺之義徒諉之匈奴不可
　知之氣運將何以示後世禦侮之道哉(武帝編書匈/奴入冦者十)
　(漢擊匈奴者七和親一誘匈奴一降匈奴者二李陵/李廣利宣帝編擊匈奴者一匈奴擾車師田者一五)
　(鳯四年稱臣是年來/朝後二年復來朝)
畫功臣於麒麟閣
　　分註(上以匈奴賓服思股肱之美乃圖畫其人於/麒麟閣署其官爵姓名惟霍光不名曰大司)
　　(馬大將軍博陸侯姓霍氏其次張安世韓増趙充/國魏相丙吉杜延年劉徳梁丘賀蕭望之蘇武凡)
　　(十一人皆有功/徳知名當世)
　畫功臣十一人而獨厠蘇武於其下甚哉漢人之不
　重節義也且匈奴賓服安知非由武持節慷慨有以
　誠服其心故雖或叛或服卒歸於臣順使人人如衞
　律李陵漢雖欲晏然中國可得哉况諸臣雖有功不
　能無罪惟武奉使不辱始終一致尤人臣之貞且純
　者即以世次言武為先祖忠臣亦冝列諸臣之先而
　偏處其後則宣帝此舉雖曰録功實賞私勞而已矣
　揆之春秋崇奬節義之意曷有當乎或謂列武於羣
　臣之下示中國人才之盛隠然有虎豹在山之勢愚
　謂此飾説耳方武居匈奴窮困無聊其人何知敬畏
　既歸而不尊顯之以風示天下僅以為典屬國議者
　方為之扼腕今復擠諸臣之下此李陵所謂空自苦
　無人之地者不尤輕中國而灰忠義之心安見為人
　才盛而有虎豹之勢哉終當以鄙説為正
皇孫驁生
　　考證(當去/皇字)
　驁生書皇與子據生書皇同義詳元朔元年(武/帝)考證
　説誤
(癸/酉)孝元皇帝初元元年三月立偼伃王氏為皇后
　　考異(按唐髙宗永徽五年書立太宗才人武氏為/昭儀以著鳥宗麀聚之醜而唐詔謂事同政)
　　(君據甘露三年書皇孫驁生分註帝令皇后擇后/宫家人子得元城王政君送太子宫至是生成帝)
　　(則此上當先書以宣帝宫人/王氏為偼伃必傳録闕漏)
　政君武氏相似而實不同武氏為才人固太宗所親
　幸者髙宗自為太子時入侍太宗已有上烝之意(史/稱)
　(髙宗侍太宗見才/人武氏而悦之)太宗崩而武氏為尼髙宗復假忌
　日行香見之而泣蕭妃因納之後宫遂為昭儀其麀
　聚之念已非一日乃若政君雖名家人子(宫人名號/有上家人)
　(子中家/人子)然汎處後宫未嘗進御(使果進御必不與選/擇之數送太子宫按)
　(宋髙宗亦以宫人黄氏侍光宗於東宫/後立為貴妃史不書髙宗宫人可證)况擇配之命
　出自孝宣尤非元帝所自為者惡可例論事同政君
　一語特髙宗自知其不可假政君以自文耳(髙宗立/武氏而)
　(援政君猶太宗殺建成而/比周公非精於義者孰辨)考異不察遂執髙宗以例
　孝元是未知古人原情制法之義也若孝元書以宣
　帝宫人則髙宗之立武氏又何加焉不必從(按元后/傳云宣)
　(帝令皇后擇家人子可以虞太子者政君與其一及/太子朝皇后乃見政君等五人令旁長御問知太子)
　(所欲太子殊無意於五人者不得已彊應曰此中一/人可時政君坐近太子長御即以為是皇后使人送)
　(政君太子宫見丙殿得御幸有身/固知孝元不可與高宗例論也)
以貢禹為諌大夫罷宫館希幸者減榖食馬肉食獸
　罷宫館以下十三字冝删○按上書損膳減樂省苑
　馬以振困乏(是年/六月)亦足以著其儉罷宫館減榖肉雖
　不書可也况孝元之政所急不在此按司馬公云孝
　元優游不斷讒佞用事當時之大患也而禹不以為
　言恭謹節儉孝元之素志也而禹孜孜言之(分註既/録温公)
　(説其義已明復/載大書何也)勲故删罷宫館等字既見帝之小善
　無益又以明禹之進諌無補於治亂之數也發明謂
　不没其實示人君不可不知本特傅㑹綱目耳
(甲/戌)二年罷黄門狗馬以禁囿假貧民舉直言極諌之士
　此亦可删○按是時許(伯/)史(髙/)擅權恭(𢎞/恭)顯(石/顯)搆禍
　而鄭朋華龍輩左右鷹犬以蠧朝政蕭望之周堪先
　朝師傅受遺輔政猶且被黜(是時下望之堪及劉/更生獄免為庶人)安
　所得直言極諌之士而舉之其為具文明矣故删(凡/例)
　(因災異而自貶損求言修政/施惠者皆書無實者不悉書)
賜蕭望之爵闗内侯給事中朝朔望
　　發明(望之前日以無事見黜固當引身而退髙蹈/丘園為明哲保身之計可也賜爵而朝朔望)
　　(果何為哉去就不明以及其身綱目雖無貶辭而/義則在其中其有愧二䟽多矣果見幾之君子乎)
　　(是以他曰自殺/盡削其官也)
　此條可删○按望之既為恭顯所搆帝雖器重不已
　(見下/分註)終無以勝恭顯之姦則賜爵給事亦虛秩耳於
　望之奚益哉未幾望之自殺欲求為庶人不可得(本/年)
　(正月免為庶人/十二月自殺)况闗内侯乎雖不書可也發明不察
　以為譏其不能引退不知望之受遺輔政初非二䟽
　之比何可例論自殺不書官官已見也以是為貶豈
　未覩凡例與(凡例官已見者不復見今/刪此存彼論者可無疑焉)
以周堪劉更生為中郎尋繫獄免冬十二月蕭望之自
殺以宦者石顯為中書令
　　考異(據上分註中書令𢎞恭僕射石顯自宣帝時/久典樞機竊攷前漢刑臣與政恭顯為罪之)
　　(魁此書石顯為中書令而前不/書𢎞恭為中書令亦是闕漏)
　當直書冬十二月宦者𢎞恭石顯殺闗内侯蕭望之
　恭死以顯為中書令周堪更生條可删○據分註上
　欲以堪更生為諌大夫恭顯白以為郎未幾請考姦
　詐遂逮獄免其進其退皆由恭顯為非人主所能自
　制者何取特書况望之可殺奚有於堪更生之繫獄
　免乎乃若刑臣與政實漢室衰替之由綱目雖書石
　顯而𢎞恭之惡竟逃斧鉞(恭為中書令不見載記綱/目無所考非闕漏也然蕭)
　(周更生之禍皆恭/顯共事不宜獨逸)豈非網漏既正其名復斥以死(本/註)
　(明言是/嵗恭死)則恭罪著矣且以見一蠧甫没一蠧復進天
　雖奪姦人之算不能令暗主不用姦人漢欲不熸得
　乎有闗於國勢者未可以恒辭書也○或曰分註明
　言望之飲鴆自殺子獨蔽罪恭顯何曰元帝不云乎
　曩固疑其不就牢獄果然殺吾賢傅非恭顯殺之而
　誰(非恭顯遣金吾馳騎圍其第望之未必自殺况當/時皆言石顯殺望之不謂望之自殺詳建昭二年)
　(下陳咸/獄分註)歸獄恭顯既著其專又以見孝元之不君也
　或曰書法以不書爵為病漢發明以削官為譏蕭子
　復書闗内侯何曰孝元之待望之非不隆且篤也特
　無如恭顯何耳(史云上追念望之不忘/每嵗時遣使祠祭其塚)書爵非予蕭
　明其既免而復爵雖爵而不免於殺則是以天子之
　尊不能庇一顧命大臣漢室之衰不尤較著邪書法
　發明皆非
(丁/丑)五年春正月以周子南君為周承休侯
　君下當補姬延年三字○按漢書文頴註云姓姬名
　延年其祖父姬嘉本周後武帝封為周子南君(元鼎/四年)
　令奉周祠據成帝封孔吉為殷紹嘉侯與周承休侯
　皆進爵為公(綏和/元年)及光武以紹嘉公為宋公特書孔
　安承休公為衛公特書姬常(建武十三年書以紹嘉/公孔安為宋公承休公)
　(姬常為/衛公)則此當書以周子南君姬延年為周承休侯
　綱目但書子南君而不著姓名集覽又僅引武帝封
　姬嘉為子南君則若今之為承休侯者亦姬嘉為之
　也(集覽曰周子南君武帝封/姬嘉為子南君以奉周祀)祖孫無别統系不明非
　所以紹續先賢相繼不絶之意也且紹嘉承休皆書
　姓名獨子南不書尤自矛盾故當補正
(戊/寅)永光元年春郊泰畤
　郊上漏帝字○按分註上郊泰畤禮畢因留射獵御
　史大夫(薛廣/徳)諌而止上即日還則帝親行也不書帝
　非是
(辛/巳)四年夏六月晦日食以周堪為光禄大夫張猛為太
中大夫猛自殺
　　考異(提要猛自殺上有堪卒/二字據分註刋本漏也)
　　分註(上以日食召諸前言日變在周堪張猛者責/問皆稽首謝因下詔稱堪之美徴拜光禄大)
　　(夫領尚書事猛復為太中大夫給事中石顯筦尚/書尚書五人皆其黨堪希得見常因顯白事事决)
　　(顯口㑹堪疾瘖不能言而卒/顯誣譖猛令自殺於公車)
　　書法(猛不書官/䝉上文也)
　　發明(是時羣小在内必無可為之理雖曰召用果/伺為者冒進不已自取顛覆無可稱述故堪)
　　(不書卒而猛之自殺且削其給事中之官盖其進/退存亡皆不足録故畧之爾畧之者賤之也其㫖)
　　(嚴/矣)
　當從提要補堪卒二字○按分註㑹堪疾瘖不能言
　而卒顯誣譖猛令自殺(猛乃堪之弟子或顯以堪卒/為猛所毒故云誣譖令自殺)
　(也/)是猛之自殺由堪卒也書卒所以見猛自殺之由
　非予堪也發明以為略不書卒特傅㑹綱目耳且猛
　不書給事中官已見者不復書也(凡官例已見者不/復見上年猛為光)
　(禄大夫已書給/事中故不復書)書法以為䝉上文俱謬使果䝉上文
　奚必再書猛邪
作初陵不置邑徙民
　　書法(特筆也帝於是/可謂知節矣)
　不置邑徙民冝分註不應大書○按帝於初年殺師
　傅大臣而用宦者亂政亟行區區不置邑徙民曷足
　稱哉且上書罷祖宗廟在郡國者(上年冬/十月)下書毁太
　上皇孝惠帝寢廟園(明年冬/十二月)中曰作初陵比事以觀
　於祖廟則毁之於初陵則作之厚已而薄親帝猶為
　知節者乎書法不明大義輒以為特筆謬甚
(癸/未)建昭元年春正月隕石於梁
　梁下漏六字○按五行志是年隕石梁國六據建始
　四年隕石於亳四於肥累二皆紀其數則此不書六
　漏也
(甲/申)二年○秋殺魏郡太守京房(房本傳不載死日帝紀/則在是年冬地震雨雪)
　(之後綱目獨/繫之秋何與)
　　分註(胡氏曰君臣之交有淺深交深者聖人猶存/不可則止數斯䟽矣之戒况交淺者乎京房)
　　(事元帝才得為郎其交固淺欲去上所親信而/不量元帝之庸懦不可信也亦難乎其免矣)
　胡氏謂房交淺言深固然然古人取士有一見而決
　者今觀房宴見詰問之語(詳見/分註)由淺入深自逺而近
　總以治亂歸之賢不肖其於經術未可謂不知道者
　使帝能明推其意惕然自省退不肖而任賢寜遽不
　可復治亡何進言者誅階亂者固房雖能早自結於
　帝使之深信而不疑亦奚益哉蕭張(蕭望之/張堪)之已事
　可覩矣獨是房以治易名家其於進退出處之機宜
　瞭然明決當不出户庭之時(節初九不出戸庭旡咎/象曰不出戶庭知通塞)
　(也/)而為蹇蹇匪躬之論(蹇六二王臣蹇/蹇匪躬之故)何以免於禍
　邪且立談之頃而為人痛哭(房面陳及上封/事皆痛哭之言)此賈生
　不能得之孝文者房欲得之於元帝豈不悖哉
閠八月太皇太后上官氏崩
　　書法(后崩不氏此其書氏何别欵也於是太皇太/后厯四朝矣故詳之后崩書氏自此始)
　按后崩書氏例也(崩葬例曰太皇太后皇太/后皇后皆曰某后某氏崩)前此不
　氏者(武帝建元六年太皇太后竇氏元/朔三年皇太后王氏皆不書氏)考異方以為
　漏而書法謂書氏自上官始特未詳凡例耳使綱目
　果有别疑之意則當註曰歴朝久而後崩者書氏餘
　則否則當如書法之説今槩云某后某氏崩初無異
　文安見為上官特立别疑之例邪其為傅㑹明矣(是/後)
　(后崩書氏者果皆有疑而/别之乎益見書法穿鑿)
(戊/子)竟寜元年五月帝崩○復罷諸寢廟園
　　分註(匡衡奏言前以上體不平故復諸所/罷祠卒不䝉福請悉罷勿奉奏可)
　世稱匡衡儒者以勲觀之一柔闇匹夫耳安得為儒
　哉(衡阿石顯/豈可為儒)所貴於儒者為能明道正誼不以死生
　禍福亂其中也元帝罷宗廟(永光四年罷祖宗廟在/郡國者五年毁太上皇)
　(孝惠帝寢廟園建昭元年罷孝文太后寢祠園此貢/禹韋元成之議也班彪以貢薛韋匡並稱儒而持論)
　(若此無怪孝/宣之鄙斥也)已為非禮既而復之雖出於畏譴之私
　心或亦悔過之明騐(建昭五年復諸寢廟園分註上/寢疾久不平以為祖宗譴怒故)
　(盡復/之)然已無益於治亂之數置不道可也衡乃以帝
　崩為不䝉福復請悉罷斯豈儒者之言乎夫為人父
　者末有不樂其子之長享無害也然有父未没而其
　子已先殞者豈父之過哉(顔淵死子哭之慟未聞以/此為顔路罪它可類推)
　奈何欲責報於已往之祖若宗也且如衡之意是惠
　文諸帝亦幸而蚤世僅有宗廟園寢為後人受罰萬
　一及其生存不將以死繼之然後可以觧免邪光武
　時有以掖庭辭益封者曰此為親戚受賞國人計功
　也夫計功受賞親戚國人所不為衡以子孫而與祖
　父較恩怨哉又况立廟所以奉祭祀妥先靈非為邀
　福而然也人主不能久膺天禄嵗時致孝思於几筵
　榱桷間方自慚忝爾所生乃身之不保復移咎於祖
　若宗此仁人孝子所不忍設諸心者衡且見諸行事
　孰謂衡也猶得為儒哉
(辛/卯)孝成皇帝建始三年秋大雨京師民訛言大水至
　　分註(闗内大雨四十餘日京師民相驚言大水至/犇走相蹂躪老弱號呼長安中大亂大將軍)
　　(鳯以為太后與上及後宫皆可御船令吏民上城/避水羣臣皆從鳯議左將軍王商獨曰自古無道)
　　(之國水猶不胃城郭今何因當有大水一日暴至/此必訛言不冝令上城重驚百姓上乃止有頃稍)
　　(定問之果訛言上於是美王商/之固守數稱其議而鳯大慙恨)
　　書法(書訛言何/嘉王商也)
　當以紀異為主嘉王商特一端耳綱目書訛言三(是/年)
　(哀帝建平四年新莽乙亥年按建平四年發明云此/皆人情皇惑故妖氣乘之易於恐動得書法之意)
　非皆有言者况商雖幸而言中然謂水不冝一日暴
　至可也謂不當有大水則非也是時王氏盛而劉氏
　衰或黄霧四塞或兩月相承(並見/元年)天戒疉見顧可為
　有道之國乎不以為著一國之變而徒謂嘉一人之
　言可謂失輕重矣
(壬/辰)四年夏四月雨雪復召直言極諌之士詣白虎殿
對䇿
　　分註(時上委政王鳯議者多歸咎焉谷永知鳯方/見柄用隂欲自託乃曰方今四方賔服皆為)
　　(臣妾諸侯大者乃食數縣漢吏制其權柄百官盤/互親疎相錯骨肉大臣小心畏忌有申伯之忠無)
　　(重合安陽博陸之亂三者無毫髪之辜竊恐陛下/舍昭昭之白過聽晻昧之瞽説歸咎無辜倚異政)
　　(事重失天心不可之大者也陛下誠深察愚言抗/湛溺之意觧偏駮之愛奮乾綱之威平天覆之施)
　　(使列妾得人人更進益納宜子婦人毋擇好醜毋/避嘗字以慰釋皇太后之憂愠解謝上帝之譴怒)
　　(則繼嗣蕃滋尖異訖息矣杜欽亦放此意/上皆以其書示後宫以永為光禄大夫)
　雨雪下當直書以谷永為光禄大夫復召以下十四
　字冝删○按前書詔舉直言極諌之士(三/年)而所對者
　乃杜欽谷永已非其實此書復召而谷永所對尤為
　王氏游説所稱直言極諌者安在哉(求直言而得姦/黨書所以譏之)
　(也如此方與分註意合目詳永説而綱/書直諫永言果可謂直乎亦自矛盾)惟書永為大
　夫於雨雪之下以明帝之用人上無以消天變下徒
　為權戚附翼欲不亡得乎録虛文而泯實義非所望
　於綱目也
(丙/申)四年夏四月詔収丞相樂昌侯商印綬商以憂卒
　　考異(提要商上/有王字)
　據例宰相賢者書姓商不附鳯不可謂非賢當從提
　要補王字然孟子謂姓所同也而以去留為賢否之
　分恐非定例但其自相矛盾為可議耳
(戊/戍)陽朔二年夏四月以王音為御史大夫
　　考異(按封拜例曰凡以親戚貴重者書其屬據永/始元年書封太后弟子莽為新都侯此當書)
　　(以太后從弟音為御/史大夫盖闕漏也)
　音不書從弟非闕漏也史稱王氏惟音修整數諌正
　有忠直節(見永始二年/音卒分註)則音非莽比安得槩從莽例
　(篡漢者莽也非音也異於終/者殊於始例不可泥如此)若彼此並書則緇素無
　别何以垂戒故綱目雖有書屬之例然註云元舅王
　鳯之類是知非鳯類者皆可不書考異説泥(按音雖/修整有)
　(忠直節然始以阿鳯得官亦不足數至王章宻奏鳯/得與聞先為之備而卒殺章皆由音為侍中側聽章)
　(言以語鳯/尤可誅也)
定陶王康卒
　　分註(諡曰/恭)
　分註恭下冝書子欣嗣方於來朝知為康子(元延四/年定陶)
　(王欣/來朝)若此書某王卒彼書某王朝王亦安所受哉况
　欣尤繼成帝為太子者(綏和元年立欣為皇太/子明年即位是為哀帝)義不
　可略分註不載非是
(己/亥)三年秋八月大司馬大將軍鳯卒
　　書法(自武帝増重加官綱目卒大司馬未有不書/姓者鳯於是具官矣不書姓何黜之也王氏)
　　(日盛劉氏將移君子所不忍書也自是卒音商/根皆不書姓必若譚之無權而後可以書矣)
　當去大司馬三字○按王氏之盛自鳯始鳯非特不
　當書姓并不當具官書大將軍鳯卒幸之也非是則
　斥稱姓名而已書法以為不忍書迂甚
(癸/卯)鴻嘉三年王氏五侯有罪詣闕謝赦不誅
　　分註(王氏五侯爭以奢侈相尚商嘗病欲避暑從/上借明光宫後又穿城引水注第中大陂以)
　　(行船上幸商第見而銜之後㣲行出過曲陽侯第/又見園中土上漸臺象白虎殿於是怒以讓車騎)
　　(將軍音商根欲自黥劓以謝太后上大怒使尚書/責問司𨽻京兆知商等奢僣不軌阿縱不舉奏又)
　　(賜音䇿書曰外家何甘樂禍敗而欲自黥劓相戮/辱於太后前傷慈母之心以危亂國家今將一施)
　　(之君其召諸侯令待府舍是日詔尚書奏文帝時/誅薄昭故事音藉藁請罪商立根皆負斧質謝良)
　　(久乃已上特欲恐/之實無意誅也)
　詣闕謝三字冝删○按分註商根欲自黥劓以謝太
　后將挾后以制帝(不謝帝而謝后固/知以后制帝也)初無悔過謝罪
　之意所云藉藁負質特五侯瞷帝無誅意(觀䇿書傷/慈母之心)
　(可/見)姑為具文以愚帝耳此何異兒戲(一黥劓尚以為/傷慈母之心况)
　(誅乎况黥劓猶非實事姑揚/此語以恐懦主真兒戲也)乃大書於册邪又况出
　於上召非五侯所自為者乎删詣闕謝直書赦不誅
　以明帝之釋有罪廢天討而已
(乙/巳)永始元年夏四月封趙臨為成陽侯下諌大夫劉輔
獄為鬼薪論(鬼薪三嵗刑取薪於山/以給宗廟故云鬼薪)
　　考異(提要獄字下作論為鬼/薪據分註當從提要)
　　分註(上欲立趙偼伃為皇后皇太后嫌其所出㣲/甚難之太后姊子淳于長往來通語嵗餘乃)
　　(許之上先封偼伃父臨為成陽侯諌大夫劉輔上/書云云詔收縳繫掖庭祕獄將軍辛慶忌等救之)
　　(上乃徒繫輔共工獄/減死一等論為鬼薪)
　趙下當補偼伃父三字餘從提要○按趙臨之侯為
　欲立其女為后也非是則不侯矣故當書屬(此正以/親戚貴)
　(重者不書屬尤/與凡例矛盾)上書偼伃父下書下某獄則知劉輔
　之獄由臨而致不待别加貶斥而是非已瞭然矣此
　書法也綱目不書屬非是書論為鬼薪已成之案也
　為鬼薪論未定之辭也大書所以示戒不冝舍成案
　而從未定之辭當以提要為正
(丙/午)二年二月星隕如雨
　　考異(提要雨字下有絡/繹末至地滅六字)
　按漢紀無絡繹未至地滅六字勲意既云如雨則絡
　繹已明雖不書可也提要不必從(絡繹未至地滅似/釋上文如雨之意)
　(綱目不書良/是提要近贅)
(丁/未)三年故南昌尉梅福上書不報
　　書法(尉不書書故/尉録賢也)
　書故尉梅福非僅録賢也為上書不報也(發明謂見/棄言之實)
　(得/之)使非上書不報綱目未必大書若曰故南昌尉某
　卒以為録賢可也書法舍彼言此非綱目之意○惟
　上書不報而後三公元老皆以要結為務無復有言
　母后者矣故此書上書不報下書言事者得罪(元延/元年)
　(朱/雲)皆所以著漢祚之所由衰而新莽篡弑之禍所由
　成也書法見不逮此何與(朱雲亦書故槐里令義與/書梅福同書法並指為録)
　(賢皆未盡/綱目之意)
(庚/戍)元延二年夏四月遣中郎將段㑹宗誅烏孫太子番
丘康居遣子貢獻
　　考異(謹按凡例於臣子曰誅於外國若非臣子者/曰斬曰殺此殺烏孫太子當書斬或書殺此)
　　(誤作/誅)
　　分註(初烏孫小昆彌安日為降民所殺詔立安日/弟末振將為小昆彌時大昆彌雌栗靡勇健)
　　(末振將恐為所并使人刺殺之立公主孫伊秩靡/為大毘彌久之翊侯難栖殺末振將安日子安犂)
　　(靡代為小昆彌漢遣中郎將段㑹宗發戊己校尉/諸國兵即誅末振將太子番丘㑹宗留兵墊娄地)
　　(選精兵三十弩徑至昆彌所在召番丘責以末振/將之罪即手劍擊殺之安犂靡勒兵數千騎圍㑹)
　　(宗㑹宗為言來誅之意昆彌以下號泣罷去㑹宗/還賜爵闗内侯責大禄大監以雌栗靡見殺狀奪)
　　(金印紫綬更與銅墨末振將弟卑爰㚄將衆八萬/餘口北附康居謀欲借兵兼并兩昆彌漢復遣㑹)
　　(宗與都䕶孫建并力以備之自烏孫分立兩昆彌/漢用憂勞且無寜嵗時康居復遣子侍漢貢獻)
　　書法(書誅何討弑君也據新莽癸酉年滿昌劾小/昆彌使者曰大昆彌君也弑君者其父誅太)
　　(子何弑逆之罪雖易世不/可逭也綱目之法嚴矣)
　誅當作殺○按昆彌乃宣帝所立(甘露元年遣使/分立兩昆彌)不
　得以外國比(考異泥/例非是)但漢殺太子非為討賊(據分註/自烏孫)
　(分立兩昆彌漢/用憂勞無寜嵗)特懼昆彌之强姑假問罪以安昆彌
　(安日子安犂/靡為小昆彌)而懲康居耳觀上書誅太子下書康居
　遣子貢獻則知誅太子者所以為康居也但當書殺
　以紀其實(分註手劍/擊殺之)必謂弑逆之罪易世不可逭則
　烏就屠襲殺狂王而自立宜如何加誅漢不惟不誅
　且立為小昆彌(詳甘露/元年)法安在哉書法傅㑹綱目不
　可從
(甲/寅)綏和二年三月帝崩(夏四月太子欣/即位是為哀帝)
　　書法(於是民間讙譁歸罪趙昭儀皇太后詔大司/馬莽雜治昭儀自殺則可疑矣曷為書之如)
　　(恒辭不以疑/似加人也)
　非不以疑似加人以為帝自取焉爾當昭儀姊弟並
　為偼伃識者已知禍水必滅火(是時淖方成在帝後/唾曰此禍水也滅火)
　(必矣方成宣帝時博士/詳鴻嘉三年廢許后條)是漢之宗社且由此亡况帝
　一人之身哉故書之如恒辭
五月立皇后傅氏
　　分註(傅太后從弟/晏之子也)
　　書法(書立某氏為皇后恒也此其書皇后傅氏何/傅氏晏女也晏共皇太后弟也倫序亦少乖)
　　(矣故異其文異其/文者異其事也)
　當書立傅氏為皇后○按傅氏晏女也非所當立者
　故先書氏後書后以附於非正嫡之例(凡例立后曰/立皇后某氏)
　(非正嫡曰立/某氏為皇后)差異於恒辭耳書法反以恒辭為異文
　是未知朱子立例之意也詳見惠帝張后條
尊定陶太后傅氏曰定陶共皇太后丁姬曰定陶共皇
后封丁明傅晏皆為列侯
　　考異(據凡例封拜親戚書屬則此當書封/傅太后從弟晏丁后兄明皆為列侯)
　當書封舅丁明及后父晏皆為列侯○按傅后丁姬
　猶丁明傅晏耳使定陶無繼統之子即丁傅且不得
　尊况明晏乎是則屬在哀帝不在二后也書舅書后
　父方與例合考異説誤
詔還陳湯長安
　當書詔陳湯還長安(和帝永元十四年書/徵班超還京師可證)○按湯以
　成帝永始二年徙燉煌至是議郎耿育上書訟湯寃
　書奏天子還湯卒於長安綱目徒襲舊文不知書法
　之未安也當以鄙説正之(前書徙燉煌此曰還長安/語意方明如綱目所書便)
　(似以長安還/陳湯可乎)
(乙/卯)孝哀皇帝建平元年以傅喜為大司馬
　　考異(當書以傅太后從/弟喜為大司馬)
　按前條分註云傅后與政喜數誎之后不欲立喜輔
　政何武唐林上書力爭乃復進用是喜為司馬非由
　親戚貴重故不書屬考異説泥(史稱傅太后欲稱尊/號喜與孔光師丹共)
　(執以為不可傅太后自詔丞相御史/遣喜歸國則喜非由親戚貴重明矣)
(丙/辰)二年詔共皇去定陶之號立廟京師(從丞相朱/博之議也)
　當書詔立共皇廟於京師去定陶之號○按詔者上
　諭下之辭共皇帝所生也安得以詔稱之况立廟重
　於去號合無先書立廟後書去號庶文不繁而辭有
　體得書法之意○據禮君子已孤不更名為其受之
　父也共皇本以定陶受册於先帝使其尚存必無廢
　命改諡之理况身死已久不及親受人子尊親之榮
　而徒為忘親背惠之臣既陷已於不義又遺死者以
　不安其不孝莫大焉春秋之義臣子不以非所得而
　加於君父是為忠孝蔡季所以取貴於春秋者此耳
　(見魯桓公十八年啖氏云五等諸侯皆稱公蔡桓稱/侯由季知請諡故特書之明得禮也季桓侯弟葬稱)
　(公私諡也/與僭同)當時大臣既不能以義正名又傅㑹其禮
　使人主以尊親之念而究得不孝之名綱目詳書君
　臣同責也
大赦改元太初更號陳聖劉太平皇帝
　　分註(待詔黄門夏賀良言漢厯中衰當更受命宜/急改元易號可得延年益夀上久寢疾冀其)
　　(有益遂從/賀良等議)
　　書法(改元不書所改此其書太初何遄罷之也遄/罷之則如勿書惑於賀良之言以是為可譏)
　　(也况武帝嘗改太/初乎故并更號書)
　太初下漏元將二字(分註不載元將字非是按前漢/天文志及范史光武論本朝史)
　(綱並闕元將/二字俱謬)○按漢書云以建平二年為太初元將
　元年是以四字為號如後魏太平真君唐武后萬嵗
　通天之類(四字改元宋世猶多太宗稱太平典國真/宗稱大中祥符徽宗稱建中靖國安知不)
　(自太初元將始綱目每書必據/舊史獨此削去元將二字非也)綱目不書元將便與
　武帝無異豈當時改元但襲舊號乎襲舊號可謂之
　改元乎據王莽以䜟文强釋太初元將之意雖涉穿
　鑿(王莽傳云孝哀皇帝建平二年六月甲子下詔書/更為太初元將元年案其本事甘忠可夏賀良䜟)
　(書藏蘭臺臣莽以為元將元年/大將居擾之文也於今信矣)亦可見當時所改乃四
　字非兩字也書法不察僅與武帝並稱特傅㑹綱目
　耳
(丁/巳)三年無鹽危山土起瓠山石立
　　書法(泰山石立宣帝之祥也於/是再見其中山王之祥與)
　按栁宗元云休符不於祥於其人泰山石立而宣帝
　中興瓠山石立而孝平以亡(哀帝無嗣元夀二年迎/中山王箕子即位是為)
　(平帝元始五年/為王莽所弑)祥安在哉據下書東平王自殺明年
　闗東民訛言行籌(明年闗東民無故驚走持藁或/掫傳相付與曰行西王母籌)雖
　以為異可也(按孫寵息夫躬以此為取封侯之/計而東平王由此自殺真災異也)書法
　與宣帝並稱非是○或曰中山王也而即位為帝非
　祥與曰棟折榱崩處堂者何利焉莊生所由致歎於
　犠牛也(或聘於莊子莊子曰子見夫犠牛乎衣以文/繡食以芻菽及其牽而入於太廟雖欲為孤)
　(犢其可/得乎)被以文繡顧可與翺翔千仞者同日語哉
(戊/午)四年夏六月尊帝太太后傅氏為皇太太后
　帝字羡○按尊傅氏為皇太太者帝也復書帝則所
　稱尊者孰尊之邪此未可與衛姬為中山王后同(平/帝)
　(元始元年書拜帝母/衛姬為中山孝王后)考異置不言何與
(己/未)元夀元年皇太太后傅氏崩合𦵏渭陵號孝元傅皇
后
　　考異(提要書曰合𦵏孝/元皇后於渭陵)
　書號孝元皇后不成之為孝元皇后也提要非是
下丞相新甫侯王嘉獄殺之
　　分註(上託傅太后遺詔益封董賢二千户王嘉封/還詔書初廷尉梁相治東平王雲獄心疑雲)
　　(寃欲更復治尚書令鞠譚等以為可許上以為顧/望兩心幸雲踰冬無討賊意免相等皆為庶人後)
　　(數月大赦嘉薦相等皆有材行臣竊為朝廷惜之/書奏上不能平及封還董賢事上乃發怒召嘉詣)
　　(尚書責問以相等事下將軍中朝者孔光等劾嘉/迷國罔上不道請召詣廷尉詔獄上從光議詔假)
　　(謁者節召丞相詣廷尉詔獄廷尉收嘉印綏縳致/都船詔獄吏詰問嘉對曰相等治獄欲闗公卿示)
　　(重慎誠不見其顧望阿附復幸得䝉大赦臣竊為/國惜賢不私此三人獄吏曰茍如此則君何以為)
　　(罪猶當有以負國不空入獄矣嘉喟然仰天歎曰/幸得充備宰相不能進賢退不肖以是負國死有)
　　(餘責吏問賢不肖主名嘉曰賢孔光何武不能進/惡董賢父子不能退罪當死死無所恨遂不食嘔)
　　(血而/死)
　　發明(王嘉為相垂及三年當時董賢之寵如鄭崇/孫寶諸人皆以論諫獲罪盖帝擁䕶幸臣不)
　　(翅心腹嘉之陳列雖明白切當然帝方迷而不復/亦何益哉綱目書官書爵書殺亦以深惜之也)
　王嘉之死世皆惜之勲謂嘉不能無過方帝欲侯董
　賢心惮嘉先使持詔示丞相嘉不於此時力爭乃謂
　暴評其事必有言當封者天下雖不悦咎有所分且
　以谷永議封淳于長為證(詳建平四年賜/董賢爵分註)是董賢之
　封雖哀帝之過亦嘉有以成之也至此復封還詔書
　何哉夫既導其君以分咎臣下又欲使人主獨任其
　責勲不知嘉何以自矛盾若是至於賢孔光不能進
　死猶以為恨抑知劾嘉罔上者即其人邪厥後帝思
　嘉言復光舊職(七月以光為丞相/由覽王嘉之對也)殺鮑宣賢者而謹
　事董司馬(董賢為大司馬過孔光光警戒衣冠拜/謁迎送甚謹不敢以賔客鈞敵之禮)甘
　處其下孰謂光果賢士哉然則嘉始焉導主以不義
　既而薦不肖以為賢雖不食而死亦自取耳曷足惜
　哉書官爵以殺所以病漢也發明專指為惜嘉非是
(辛/酉)孝平皇帝元始元年○拜帝母衛姬為中山孝王后
　　考異(帝字羡按順帝永建二年書追尊母李氏為/恭愍皇后質帝本初元年書尊母匽氏為博)
　　(園貴人靈帝建寜元年書尊母/董氏為慎園貴人皆無帝字)
　　分註(王莽恐帝外家衛氏奪其權白太后前哀帝/立背恩義自貴外家幾危社稷今帝以㓜年)
　　(復奉大宗宜明一統之義以戒前事為後代法乃/遣使即拜帝母衛氏為中山孝王后賜帝舅寳𤣥)
　　(爵闗内侯皆留中/山不得至京師)
　帝字非羡○按李氏匽氏董氏不補帝者為人主自
　尊其母此拜衛姬為中山王后乃太后王莽懼其侵
　權屏之逺方非帝意也故特書帝(書帝所以著太后/王莽之專也按上)
　(年以孔光為帝太傅亦有帝字時哀帝㓜冲皆太后/與莽所為不特尊母為然考異不羡彼而議此何與)
　且彼皆書尊而此獨曰拜拜者上施下之文惡有人
　子尊親而以上施下之文加之哉考異不必從(晉哀/帝尊)
　(母為皇太妃書拜考異既疑其誤/此獨不疑拜字而羡帝字非也)
封公子寛為褒魯侯孔均為褒成侯
　　分註(以奉周公孔子之祠/寛魯頃公之後也)
　　書法(奉周孔乃始此自是終綱目書崇孔子者六/是年昭烈章武元年魏封孔羡宗聖侯宋癸)
　　(丑年元魏以孔乗為崇聖大夫齊壬申年魏修周/孔之祀齊乙亥年魏封孔子後為崇聖侯唐𤣥宗)
　　(開元二十七/年諡文宣王)
　按成帝已封孔吉為殷紹嘉公(綏和元年詔求殷後/不能得匡衡梅福皆)
　(以為宜封孔子世為湯後乃封孔吉為/殷紹嘉侯與周承休侯皆進爵為公)至周公則武
　帝已封姬嘉為子南君以奉周祀(元鼎/四年)平特修舉故
　事非周孔之奉自平帝始也書法謂奉周孔始此豈
　不攷前書與又况歴代崇孔子者不啻數十(略見朱/子凡例)
　(褒先/代條)特綱目所書止六朝耳書法據此以為定數亦
　非
(癸/亥)三年春聘安漢公莽女為皇后(舊本三年上有元始/二字今從考異刪去)
　　書法(立后書氏恒也書安漢公莽女何權所在也/故權在於光則書立大將軍光女權在於莽)
　　(則書聘安漢公莽女權臣一轍也然則霍后止書/立此則曷為書聘厚聘也終綱目書某女為皇后)
　　(二而書聘者/一而已矣)
　書聘列國之辭也(立者命自上出聘則如/兩國矣立順而聘抗也)若二君然
　皆所以著漢之漸為莽也書法僅以為厚聘非是○
　按光莽權同而臣異故彼書立此書聘書法聘立平
　譏而曰權臣一轍則誣光矣且聘之一字但當論其
　是否不當計其厚薄終綱目千三百六十二年惟王
　莽書聘豈徒以厚薄論哉此又傅㑹綱目而不得其
　説者可删(綱目毎書必據舊史獨此特書聘而分註/不載儀數并不言聘何自而知為厚聘益)
　(見書法/之謬)
(乙/丑)五年夏四月太師光卒
　當直書孔光卒去太師二字(後漢胡/廣倣此)○按光謹事董
　賢阿附王莽(光稱莽功徳比周/公宜告祠宗廟)不可謂賢歴事數朝
　位尊望重(光仕成哀平三世備/位三公世稱名儒)尤非衆人之比幸而
　蚤卒不及仕莽(使光尚存必不能不仕/莽觀其事董賢可見)遂與王舜揚
　雄殊科(舜雄並/書死)亦當去官示貶今書之如恒辭則與
　楊秉無異(桓帝延熹八年書太尉秉卒/書法秉清白忠貞有大臣節)是生䝉顯榮
　死逃誅責為光者何幸而王嘉龔勝不亦愚乎(嘉以/諌封)
　(董賢下獄死勝以/不受莽迎不食卒)史氏筆削助賞罰所不逮而賢否
　無别何以示勸誡之義哉
五月加安漢公莽九錫
　　考異(按篡賊例曰凡篡國隨事異文而尤謹其始/註曰王莽董卓曹操等自其得政遷官皆依)
　　(范史直以自為自立書之又封拜例曰凡殊禮皆/書註曰王莽加號九錫之屬王莽是自為之以自)
　　(為書則此當書曰安漢公莽自加號宰衡安漢公/莽自加九錫今刋本綱目於董卓曹操等凡其遷)
　　(官加殊禮皆書自惟此二/條不書自盖傳録闕漏耳)
　莽不書自所以罪太后也(元年莽為太傅不書自倣/此考證謂當作自為亦非)
　不宜以曹董比朱子雖立此例或後加更定削其自
　為自加之文當以綱目所書為正○或曰莽之安漢
　宰衡進位加錫皆莽所自為特假太后行之今一以
　太后為辭不幾寛莽罪而使太后獨䝉其惡邪曰不
　然為之者雖在莽從之者則太后也使太后不從羣
　臣必有窺其意而沮之者莽未必䟦扈至是今乃唯
　莽是聽羣臣安得不附莽而自取禍敗乎且莽志在
　篡國加號九錫皆其餘事故莽之惡易見而太后之
　罪不於此加貶則幾隱矣茍以婦人而恕之以不得
　已而諒之則後有藉外戚以移祚者皆可曰彼所自
　為非我之罪安用典守者為哉故勲於弑帝以前歸
　獄太后弑帝以後專目王莽良以逆謀既成非后所
　能制前此進位加錫特太后為莽所愚而不察耳如
　是則后雖為法受惡后之心未嘗不白於天下(觀謝/囂奏)
　(丹書曰告安漢公莽為皇帝太后曰此誣罔/天下不可施行及握璽不授卒用漢臘可見)若加號
　加錫書自則後居攝朝見等不當書詔考異但據凡
　例欲改自為自加之文而於居攝朝見書詔置不言
　是太后與亂為黨綱目宜始終貶絶何以后崩仍書
　太皇太后而不曰新室文母(莽更號太后為新室文/母書法云不書新室文)
　(母不絶之/於漢也)其先後淺深不尤自相矛盾乎
封王惲等八人為列侯(上年書遣太僕王惲等/八人行天下觀風俗)
　　分註(王惲等還言天下風俗齊同詐造歌謡頌功/徳凡二萬言詔以惲等宣明徳化萬國齊同)
　　(皆封為列侯時廣平相班穉獨不上嘉瑞及歌謡/琅邪太守公孫閎言災害於公府甄豐劾閎造不)
　　(祥穉絶嘉瑞嫉害聖政皆不道穉班偼伃弟也太/后曰班穉後宫賢家我所哀也閎獨下獄誅穉懼)
　　(上書陳謝願歸相/印入補延陵園郎)
　下當補書殺琅邪太守公孫閎○按是時公卿臣庶
　無非阿莽者獨閎與班穉不上嘉瑞言災異豈非賢
　乎然穉以偼伃弟得免而閎獨受誅可無大書以表
　之且上書封惲等為侯下書殺太守某賞罰若此漢
　安得不亡乎然則書殺太守非徒著閎之賢尤所以
　垂戒後世也
冬十二月安漢公莽弑帝(稱爵以弑兼罪太后也若曰/后以莽為安漢耳豈知弑帝)
　(者即安/漢公邪)
　　考異(按篡賊例曰以毒弑者加進毒字而不地註/曰如莽冀之類今分註莽因臘日上椒酒置)
　　(毒酒中帝崩而太書/不曰進毒盖亦闕漏)
　　考證(當加進毒於弑帝之上○按漢書平帝崩於/未央宫歛加元服𦵏康陵綱目於漢諸帝皆)
　　(書𦵏夫何於平帝獨不曰葬康陵無乃失書乎曰/非也春秋弑賊不討不書葬以為無臣子也王莽)
　　(篡弑干統十有四年之久然後劉𤣥起光武中興/衆共誅之綱目不書葬平帝盖本春秋之法也與)
　進毒義見霍顯弑后條(宣帝本/始三年)考異考證不必從至
　平帝不書𦵏正其闕漏考證以為本春秋之法非是
　○按梁冀弑質帝(本初/元年)晉張貴人弑孝武(太元二/十一年)賊
　皆未討綱目皆書葬(質帝書葬静陵孝/武書葬隆平陵)何以不法春
　秋而與平帝異邪或曰冀等雖弑帝然未篡位干統
　故書勲按劉裕朱全忠(劉裕宋武帝弑晉安帝/全忠梁太祖弑唐昭宗)篡干
　明矣而安帝書𦵏休平陵(晉恭帝元/熈元年)昭宗書葬和陵
　(梁仁夀/四年)又何説焉使果取法春秋朱子宜特立此例
　何以凡例不載而昭烈之𦵏惠陵亦不見綱目何哉
　(昭烈既為正統又非被弑/綱目不書𦵏况平帝乎)其為闕漏無疑考證但知
　傅㑹綱目不知實非朱子之本意適自見其不知而
　已(即使昭烈不漏亦無以解於休平和陵之書今當/書者不書不當書者悉書安在其為法春秋也益)
　(見考證傅/㑹之謬)
太皇太后詔徴宣帝元孫又詔安漢公莽居攝踐阼
　　分註(太后與羣臣議立嗣時元帝世絶而宣帝曽/孫有見王五人列侯四十八人莽惡其長大)
　　(曰兄弟不得相為後乃悉徵宣帝元孫選立之初/泉陵侯劉慶上書言皇帝富於春秋宜令安漢公)
　　(莽攝行天子事如成王周公故事羣臣皆以為宜/至是前輝光謝囂奏浚井得白石有丹書曰告安)
　　(漢公莽為皇帝太后曰此誣罔天下不可施行太/保舜謂太后事已如此無可奈何莽非敢有它但)
　　(欲稱攝以重其權鎮服天下耳太后力不能制/乃下詔曰令安漢公居攝踐阼如周公故事)
　　書法(書又詔何病太后也既詔徵宣帝元孫矣未/至而又詔莽居攝踐阼然則王莽之篡太后)
　　(不得辭/其責矣)
　當直書羣臣奏請安漢公莽居攝踐阼太后詔徴元
　孫句可刪(病后義已見賜號加錫考異考證謂當書/自者非書法徒泥大書而背分註尤誤)
　○按徴宣帝元孫本非太后之意至居攝踐阼尤為
　王舜所脇(太后方謂誣罔不可/行如諸臣脇從何)分註明言太后力不
　能制安得槩以詔稱如綱目所書是羣臣效賣國之
　實而又逃亂賊之名為劉慶王舜者何幸為太后者
　何不幸乎故當特書羣臣奏請以見漢廷無人太后
　以一婦人孤立於上惡能禁莽之篡乎凡此皆以著
　莽之篡所由成而漸以寛太后之罪也書法不詳考
　分註專以綱目為據非是
(丙/寅)孺子嬰居攝元年春正月王莽祀南郊
　　書法(前弑書安漢公莽矣此書王莽何不予其/祀南郊也綱目别嫌明㣲故於此斥書之)
　書法謂不書安漢公不予其祀南郊然則弑書安漢
　公將予其弑帝乎前稱爵者病太后也此斥王莽見
　莽已帝制自為非復漢之臣子故不書安漢公所以
　絶之於漢也一賊而已矣正其為賊然後劉崇翟義
　得以討書書法見不及此惜哉(莽已弑帝踐阼其篡/已著書法猶謂别嫌)
　(明㣲何/啻説夢)
三月立宣帝元孫嬰為皇太子號曰孺子
　　分註(嬰廣戚侯勲之孫顯之子也年/二嵗託以為卜相最吉立之)
　當直書莽立(此春秋書衛人立晉劉單以/王猛之義綱目殊未窺此)○按元后
　傳云平帝崩無子莽徴宣帝元孫選最少者廣戚侯
　子劉嬰年二嵗託以為卜相最吉風公卿奏請立嬰
　為孺子太后不以為可力不能禁莽遂為攝皇帝改
　元稱制則是莽為之也不書莽立無以著其專擅之
　罪况非太后本意乎
五月太皇太后詔莽朝見稱假皇帝
　　分註(羣臣復白劉崇等謀逆者以莽權輕也宜尊/重以鎮海内太后乃詔莽朝見稱假皇帝)
　此當直書莽朝見稱假皇帝太皇太后詔五字宜删
　○按凡言羣臣白者皆莽意也綱目每以太后主名
　是太后為莽受惡而姦臣得以遂其詐失春秋誅意
　之法矣勲故斷自南郊以下皆斥稱莽而去太皇太
　后等字盖亦權衡之平也
(戊/辰)初始元年十一月太皇太后詔莽號令奏事毋言攝
　　分註(劉京言齊郡新井扈雲言巴郡石牛臧鴻言/扶風雍石莽皆迎受十一月莽奏壬子冬至)
　　(巴石牛雍石文皆到未央前殿臣與太保舜等視/天風起塵冥風止得銅符帛圖於石前文曰天告)
　　(帝符臣莽敢不承用臣請號令天下天下奏言事/毋言攝以居攝三年為初始元年用應天命臣夙)
　　(夜養育隆就孺子令與周之成王比徳/俟加元服復子明辟如周公故事奏可)
　　書法(於是莽奏請也不書直書太皇太后詔何莽/之篡太后成之也故自詔居攝詔稱假皇帝)
　　(詔毋言攝每進必有太/皇太后所以深病之也)
　此亦當書莽請不應冠以太后(綱目於后崩書崩不/絶之於漢凡弑帝以)
　(後冠以太后者誤也書法於彼謂有漢/氏之心於此謂成莽之篡亦自矛盾)如書法所云
　則莽稱新皇帝(十二月莽自/稱新皇帝)亦將曰太后詔邪况太
　后實無袒莽之意特以識闇才弱不能燭姦而御下
　故因循至此豈真與亂為黨助莽篡漢者哉監守不
　謹與自盜者不同書法一舉而歸於后(發明亦謂推/原其本為外)
　(戚之戒特一端耳且意已/見前不必復以病后為辭)則曹操劉裕奪國於人主
　之手皆人主自貽戚耳又何誅焉
(庚新莽地/辰皇元年)鉅鹿男子馬適求等謀誅莽不克死
　　書法(劉崇翟義劉快起兵討莽書死之予節也此/書謀誅莽矣其不書死之何求謀誅莽正也)
　　(謀覺之後連及者數千人則與慷慨就義者異矣/故書謀誅一也於段秀實則書死之於馬適求則)
　　(止書死綱目/之權衡審矣)
　死下漏之字據征伐例凡人討逆賊而敗者亦曰不
　克死曰死之則此當補之字書法傅㑹綱目不可從
　○按莽臣書死(王舜/揚雄)書法云賊之也求謀誅莽書法
　既以為正縱使弗克不失為義士何至與王揚同貶
　春秋傳云子者男子之美稱綱目於適求上書男子
　下書謀誅莽既予求而罪莽而謂不得與死節者比
　乎秀實為唐大臣義當徇國其書死之固冝適求鉅
　鹿男子耳而為國討賊其義視秀實為加等書法徒
　以連及數千人遂謂與慷慨就義者異則綱目何以
　不立此例(以連及書死朱子無此例分註所載數千/人特以著莽之暴非罪適求也如書法所)
　(云便與大書矛盾/必非綱目之意)而槩曰死之乎若謂不克則死而
　已則劉崇翟義皆未嘗克綱目皆書死之又何説邪其
　為傅㑹明矣
收郅惲繫獄
　　分註(惲明天文厯數以為漢必再受命上書説莽/曰上天垂戒欲悟陛下令就臣位取之以天)
　　(還之以天可謂知命矣莽大/怒繫惲詔獄踰冬㑹赦得出)
　世儒競言天命勲以為人事而已矣漢至哀平雖災
　異迭見要皆人事之失使二帝不用恭顯王董諸人
　而奬任賢士分别班行縱不大治亦何至禍流踐阼
　移天下於枕席哉今也太后主之於内孔光王舜甄
　豐輩輔之於外獻忠者見逐黨邪者並進雖無王莽
　能保漢之復為劉乎惜乎莽一穿窬小盜爾使能深
　明古今治亂之故盡反其舊主所為而一以三代仁
　義之法行之安見漢必再受命邪今其行事若此蚤
　已自絶於天其失位滅身不蔡而知者惲乃悉舉而
　歸於天然則莽之弑帝不足為臣子之罪而傳首詣
　宛(更始元年衆共/誅莽傳首詣宛)又何足為天下後世之戒哉且莽
　方幸成事而惲欲其還位於漢惲雖明天文勲以為
　不知人矣
(辛二/巳年)莽以田况為青徐二州牧既而罷之
　　書法(莽之吏唯費興田况二人而已/皆不果用此莽所以終敗也)
　按莽本篡賊又無善政雖得賢將相任之終亦必敗
　况賢者退而不肖者進乎興况雖善政安能為有亡
　書法謂莽不用此二人所以終敗豈定論哉且士君
　子致身為國冝先出處而後事功弑逆如莽人得而
　誅興况上不能為劉崇翟義(居攝元年/起兵討莽)下不知為鉅
　鹿男子(地皇元年馬適/求謀誅莽不克)獨竭智畢力於天怒人叛之
　朝以綱目誅亷丹義推之(地皇三年赤眉破亷丹綱/目書誅書法云懲從逆也)
　(興况為莽一罪人耳書/法反為莽惜尤自矛盾)興况亦幸而罷耳曷足惜哉
(癸漢帝𤣥更/未始元年)𤣥殺大司徒縯以劉秀為破虜大將軍
　　考異(提要書曰𤣥殺/其大司徒縯)
　其字可省○按綱目不書其不成縯之為𤣥司徒也
　若曰是何足以臣縯云爾故以縯為大司徒不書書
　殺大司徒縯所以病𤣥也提要不必從
以劉秀行大司馬事遣徇河北
　　分註(更始欲令大將徇河北大司農賜言諸家子/獨有文叔可用朱鮪等以為不可賜深勸之)
　　(乃以秀行大司馬事持/節北渡河鎮慰州郡)
　遣字冝删○按以秀行司馬事為徇河北也上書以
　下復書遣近贅(後魏以源懐為行/臺廵北邊無遣字)且非大司農深勸
　秀不得行矣不書遣者又以明秀能勝任非更始所
　得遣也自是北徇薊㧞廣阿皆直稱大司馬不復繫
　之𤣥矣(觀𤣥立秀為蕭王徴/詣行在不赴可見)故當删去
　
　
　
　
　
　
　綱目續麟巻五
