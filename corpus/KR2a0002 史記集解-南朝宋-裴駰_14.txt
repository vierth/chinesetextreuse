史記集解卷十四
　　　　　　　　　　　　　宋　裴駰　撰
史記十四
十二諸侯年表第二
太史公讀春秋厯譜諜至周厲王未嘗不廢書而歎也
曰嗚呼師摰見之矣(鄭𤣥曰師摰太師之名周道衰微/鄭衞之音作正樂廢而失節魯太)
(師摰識關雎之/聲首理其亂也)紂為象箸而箕子唏周道缺詩人本之
袵席闗雎作仁義陵遲鹿鳴刺焉及至厲王以惡聞其
過公卿懼誅而禍作厲王遂奔于彘亂自京師始而共
和行政焉是後或力政彊乗弱興師不請天子然挾王
室之義以討伐為㑹盟主政由五伯諸侯恣行淫侈不
軌賊臣簒子滋起矣齊晉秦楚其在成周微甚封或百
里或五十里晉阻三河齊負東海楚介江淮秦因雍州
之固四國迭興更為伯主文武所裦大封皆威而服焉
是以孔子明王道于七十餘君莫能用故西觀周室論
史記舊聞興於魯而次春秋上記隠下至哀之獲麟約
其辭文去其煩重以制義法王道備人事浹七十子之
徒口受其𫝊指為有所刺譏襃諱挹損之文辭不可以
書見也魯君子左丘明懼弟子人人異端各安其意失
其真故因孔子史記具論其語成左氏春秋鐸椒為楚
威王傅為王不能盡觀春秋采取成敗卒四十章為鐸
氏微趙孝成王時其相虞卿上采春秋下觀近勢亦著
八篇為虞氏春秋吕不韋者秦莊襄王相亦上觀尚古
刪拾春秋集六國時事以為八覽六論十二紀為吕氏春
秋及如荀卿孟子公孫固韓非之徒各往往捃摭春秋之
文以著書不可勝紀漢相張蒼厯譜五徳上大夫董仲舒
推春秋義頗著文焉太史公曰儒者斷其義馳説者騁
其辭不務綜其終始厯人取其年月數家隆於神運(徐/廣)
(曰一作/通也)譜諜獨記世諡其辭畧欲一觀諸要難於是譜
十二諸侯自共和訖孔子表見春秋國語學者所譏盛
衰大指著于篇為成學治古文者(徐廣曰一云/治國聞者也)要刪焉






















































　
　
　
　
　
　
　
　
　
　
　
　
　
　
　
　史記集解卷十四
