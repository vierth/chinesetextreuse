
　資治通鑑巻一百七十三　宋　司馬光　撰
　　　　　　　　　　　　　　胡三省　音註
　陳紀七(起彊圉作噩盡屠/維大淵獻凡三年)
　　髙宗宣皇帝中之下
太建九年春正月乙亥朔齊太子恒即皇帝位(恒戸/登翻)生
八年矣改元承光大赦尊齊主為太上皇帝皇太后為
太皇太后皇后為太上皇后以廣寧王孝珩為太宰(珩/音)
(行/)司徒莫多婁敬顯領軍大將軍尉相願(尉紆/勿翻)謀伏兵
千秋門(千秋門鄴/宫西門)斬髙阿那肱立廣寧王孝珩㑹阿那
肱自它路入朝不果(朝直/遥翻)孝珩求拒周師謂阿那肱等
曰朝廷不賜遣擊賊豈不畏孝珩反邪孝珩若破宇文
邕(周主/諱邕)遂至長安反亦何預國家事以今日之急猶如
此猜忌邪(邪音/耶)髙韓恐其為變出孝珩為滄州刺史(高/韓)
(謂髙阿那肱韓長鸞地形志熈平二/年分瀛冀二州置滄州治餘安縣城)相願㧞佩刀斫柱
歎曰大事去矣知復何言(復扶/又翻)齊主使長樂王尉世辯
(長樂郡王五代志信都郡長樂縣/舊置長樂郡樂音洛尉紆勿翻)帥千餘騎覘周師出
滏口(帥讀曰率騎竒寄翻覘丑/亷翻又丑艶翻滏音釡)登髙阜西望遥見羣烏
飛起謂是西軍旗幟即馳還比至紫陌橋不敢回顧世
辯粲之子也(西軍旗幟皆黒齊人時恇懼望見烏飛以/為周師已至馳歸不敢囘顧懼其及也紫)
(陌橋在鄴城外尉粲與髙歡同起於北鎮爾雅曰/大陸曰阜廣雅山無石曰阜幟昌志翻比必寐翻)於是
黃門侍郎顔之推中書侍郎薛道衡侍中陳徳信等勸
上皇往河外募兵(齊制門下省侍中給事黃門侍郎各/六人中書省侍郎四人河外謂大河)
(之外王者内京師而外諸夏齊/都鄴在河北故謂河南為河外)更為經略若不濟南投
陳國從之道衡孝通之子也(薛孝通始從賀㧞岳後/因入朝遂留仕於鄴)丁
丑太皇太后太上皇后自鄴先趣濟州(濟州治碻磝城/趣七喻翻濟子)
(禮/翻)癸未㓜主亦自鄴東行己丑周師至紫陌橋　辛卯
上祭北郊　壬辰周師至鄴城下癸巳圍之燒城西門
齊人出戰周師奮擊大破之齊上皇從百騎東走(騎竒/寄翻)
使武衛大將軍慕容三藏守鄴宫(後齊循魏制武衛將/軍副貮左右衛將軍)
(掌左右廂所主朱華閣以外階/從三品加大者進等藏徂浪翻)周師入鄴齊王公以下
皆降(降戸/江翻)三藏猶拒戰周主引見禮之(見賢/遍翻)拜儀同大
將軍三藏紹宗之子也(慕容紹宗始從爾朱/氏後事髙歡父子)領軍大將
軍漁陽鮮于世榮齊髙祖舊將也(將即/亮翻)周主先以馬腦
酒鍾遺之(馬腦石似玉寳石也今作/碼碯先息薦翻遺唯季翻)世榮得即碎之周
師入鄴世榮在三臺前鳴鼓不輟周人執之世榮不屈
乃殺之周主執莫多婁敬顯數之曰汝有死罪三前自
晉陽走鄴攜妾棄母不孝也(自晉陽走鄴見上巻上年/數所拒翻舊所貝翻走音)
(奏/)外為偽朝戮力内實通啟於朕不忠也(為于偽翻/朝直遥翻)送
款之後猶持兩端不信也用心如此不死何待遂斬之
使將軍尉遲勤追齊主(剛考異曰北齊書勤作/  今從周書尉紆勿翻)甲午周
主入鄴齊國子博士長樂熊安生博通五經(晉武帝咸/寧四年初)
(立國子學置國子祭酒博士各一人後齊置博士五人/黄帝有熊氏一曰出於楚鬻熊之後以名為氏樂音洛)
聞周主入鄴遽令掃門家人怪而問之安生曰周帝重
道尊儒必將見我俄而周主幸其家不聽拜親執其手
引與同坐賞賜甚厚給安車駟馬以自隨又遣小司馬
唐道和(後周之制六官七命自小冡宰至小司徒小/宗伯小司馬小司㓂小司空皆上大夫七命)就
中書侍郎李徳林宅宣㫖慰諭曰平齊之利唯在於爾
引入宫(宫即鄴宫時/周主居之)使内史宇文昻訪問齊朝風俗政
教人物善惡(朝直/遥翻)即畱内省三宿乃歸(内省即齊/之門下省)乙未
齊上皇渡河入濟州(濟子/禮翻)是日㓜主禪位於大丞相任
城王湝(任音壬湝戸/皆翻又音皆)又為湝詔尊上皇為無上皇幼主為
宋國天王(齊氏於傾危之際不應改/國號為宋宋國當作宗國)令侍中斛律孝卿
送禪文及璽紱於瀛州(齊制天子六璽受命璽在六璽/之外紱印組也古者韍如蔽膝)
(又裳繡為两已相背形謂之黻此紱/直以繫璽而已璽斯氏翻紱音弗)孝卿即詣鄴(以璽/紱歸)
(周/)周主詔去年大赦所未及之處皆從赦例(去年周克/晉陽大赦)
(山東河南河北之地尚為齊守今既克鄴凡/齊之境内赦所未及之地令皆從去年赦例)齊洛州刺
史獨孤永業有甲士三萬聞晉州陷請出兵擊周奏寢
不報永業憤慨又聞并州陷乃遣子須逹請降於周(降/戸)
(江翻/下同)周以永業為上柱國封應公(此去年事也因齊亡/叙之於此應國公用)
(古邗晉應韓/之應以封之)丙申周以越王盛為相州總管(後魏置相/州於鄴東)
(魏都鄴改為司州以其京畿之地倣漢晉之制而置/司州也周既平齊復為相州列于諸州相息亮翻)齊
上皇留胡太后於濟州使髙阿那肱守濟州關(濟州城/北有碢)
(磝津/故關)覘侯周師(覘丑亷翻/又丑艶翻)自與穆后馮淑妃㓜主韓長
鸞鄧長顒等數十人奔青州(顒魚/容翻)使内參田鵬鸞西出
參伺動静(參候也伺/相吏翻)周師獲之問齊主何在紿云已去
(紿徒亥翻/誑言也)計當出境(謂出齊/境也)周人疑其不信捶之每折
一支辭色愈厲竟折四支而死(捶止橤翻/折而設翻)上皇至青州
即欲入陳而髙阿那肱密召周師約生致齊主屢啟云
周師尚逺已令燒斷橋路上皇由是淹留自寛周師至
關阿那肱即降之周師奄至青州上皇囊金繫於鞍與
后妃㓜主等十餘騎南走(騎竒/寄翻)己亥至南鄧村尉遲勤
追及盡擒之并胡太后送鄴(先已擒胡太后於濟州今/并齊主送鄴齊天保元年)
(更禪嵗在庚午四/主二十八年而亡)庚子周主詔故斛律光崔季舒等宜
追加贈謚并為改葬(斛律光死見一百七十一巻太建/四年崔季舒等死見五年謚神至)
(翻為于/偽翻)子孫各隨䕃叙錄(自漢以來將相公卿皆得保/任子弟若孫為官所謂門䕃)
(者/也)家口田宅沒官者並還之周主指斛律光名曰此人
在朕安得至鄴辛丑詔齊之東山南園三臺並可毁撤
瓦木諸物可用者悉以賜民山園之田各還其主(東山/南園)
(三臺皆髙氏逰宴/之地撤直列翻)　二月壬午上耕籍田(籍而/亦翻)　丙午
周主宴從官將士於齊太極殿頒賞有差(從才用翻將/即亮翻下同)
丁未高緯至鄴(已為俘囚不復書/齊主緯于貴翻)周主降階以賔禮見
之齊廣寧王孝珩至滄州以五千人㑹任城王湝於信
都(冀州治信都湝自河間進兵至/信都珩音行任音壬湝古皆翻)共謀匡復召募得四
萬餘人周主使齊王憲柱國楊堅擊之令髙緯為手書
招湝湝不從憲軍至趙州(魏孝昌二年分定相二州置/殷州治廣阿後改為趙州)
湝遣二諜覘之(諜徒協翻覘丑/亷翻又丑艶翻)候騎執以白憲憲集齊
舊將遍示之(齊舊將從憲軍者集以示諜/以攜湝軍之心騎竒寄翻)謂曰吾所争
者大不在汝曹今縱汝還仍充吾使(使疏/吏翻)乃與湝書曰
足下諜者為候騎所拘軍中情實具諸執事(謂諜者當/能具言之)
戰非上計無待卜疑守乃下䇿或未相許已勒諸軍分
道並進相望非逺憑軾有期(左傳城濮之役楚子玉遣/使請戰於晉侯曰請與君)
(之士戱君憑軾而望之故引以為言/兵車之軾髙三尺三寸立而憑之)不俟終日所望知
機也(昜大𫝊曰君子見㡬而作不/俟終日引以諭湝使速降)憲至信都湝陳於城
南以拒之湝所署領軍尉相願詐出略陳遂以衆降(鄴/城)
(之破相願盖奔瀛州湝因署為領/軍尉紆勿翻陳讀曰陣降戸江翻)相願湝心腹也衆皆
駭懼湝殺相願妻子明日復戰(復扶/又翻)憲擊破之俘斬三
萬人執湝及廣寧王孝珩憲謂湝曰任城王何苦至此
湝曰下官神武皇帝之子兄弟十五人幸而獨存逄宗
社顛覆無愧墳陵(聚土曰墳陵大阜/也墳陵猶言山陵)憲壯之命歸其妻
子又親為孝珩洗瘡傅藥禮遇甚厚(為于/偽翻)孝珩歎曰自
神武皇帝以吾諸父兄弟無一人至四十者命也(文襄/死於)
(盗手年二十九顯祖年三十一濟南王年十七孝/昭年二十七武成年三十二其餘多不得良死)嗣君
無獨見之明宰相非柱石之寄(嗣祥/吏翻)恨不得握兵符受
斧鉞展我心力耳(史言湝孝珩志節可憐五代志後齊/命將出征則授鼔旗於朝皇帝陳法)
(駕服兖冕至廟拜於太祖徧告訖降就中階引上將操/鉞授柯曰從此上至天將軍制之又操斧授柯曰從此)
(下至泉將軍制之將軍既受斧鉞對曰國不可從外理/軍不可從中制臣既受命有鼓旗斧鉞之威願無一言)
(之命於臣帝曰苟利社稷將軍裁之將軍就車載/斧鉞而出皇帝推轂度閫曰從此以外將軍制之)齊王
憲善用兵多謀略得將士心齊人憚其威聲多望風沮
芻牧不擾軍無私焉(將即亮翻/沮在吕翻)周主以齊降將封輔相
為北朔州總管北朔州齊之重鎮(降戸江翻北朔州控/禦突厥齊以為重鎮)
士卒驍勇(驍堅/堯翻)前長史趙穆等謀執輔相迎任城王湝
於瀛州不果(前長史齊官長知/两翻相息亮翻)乃迎定州刺史范陽王
紹義紹義至馬邑自肆州以北二百八十餘城皆應之
(五代志博陵郡舊置定州魏置肆州治九原六鎮/叛亂寄治樓煩郡之秀容縣其北即齊北朔州界)紹義
與靈州刺史袁洪猛引兵南出欲取并州至新興而肆
州已為周守(地形志魏太延二年置薄骨律鎮孝昌二/年置靈州東西分治其地屬西魏天平中)
(東魏復置靈州寄治汾州隰城縣界五代志鴈門郡繁/峙縣東魏置武州寄治城中後齊改為北靈州新興漢)
(魏古郡名以五代志考之與肆州皆在樓煩郡/秀容縣宋白曰唐之嵐州古新興郡為于偽翻)前隊二
儀同以所部降周(二儀同前隊之將二人/官皆儀同降戸江翻)周兵擊顯州
(地形志魏永安中置顯州治汾州六壁城五代志鴈門/郡崞縣東魏置廓州後齊改北顯州周兵所撃即此)
執刺史陸瓊復攻㧞諸城(復扶/又翻)紹義還保北朔州周東
平公神舉將兵逼馬邑(神舉即宇/文神舉)紹義戰敗北奔突厥
猶有衆三千人紹義令曰欲還者從其意於是辭去者
大半突厥佗鉢可汗常謂齊顯祖為英雄天子以紹義
重踝似之(厥九勿翻佗徒何翻可苦曷翻汗音寒/重直龍翻踝戸瓦翻腿两旁曰内外踝)甚見
愛重凡齊人在北者悉以𨽻之於是齊之行臺州鎮唯
東雍州行臺傅伏營州刺史髙寳寧不下(傅伏以永橋/之功遷東雍)
(州行臺五代志絳郡後魏置東雍州/遼西郡置營州治和龍城雍於用翻)其餘皆入於周凡
得州五十郡一百六十二縣三百八十戸三百三萬二
千五百(梁太宗大寳元年齊顯祖受魏禪五主二十七/年而亡齊所有司冀趙義懐㴝建東雍汾西汾)
(晉南朔并肆靈顯恒朔定瀛幽東燕北燕營南營安青/濟光膠徐仁睢兖北徐南青海東楚潼東徐洛鄭陽宋)
(梁南兖西兖北荆襄豫東廣秦西楚揚南頴北建羅合/江和共六十州而東廣已下十州時已為陳故止言五)
(十州百考異曰隋書地理志云州九十七/郡一  六十縣一百六十五今從周書)髙寳寧者齊
之踈屬有勇略久鎮和龍甚得夷夏之心(夏戸/雅翻)周主於
河陽幽青南兖豫徐北朔定置揔管府相并二州各置
宫及六府官(河陽縣屬懐州河内郡地臨河津實重鎮/也幽州治薊青州治益都南兖治譙豫治)
(汝南徐治彭城北朔治馬邑定治中山或都㑹之地或/守禦之要也故皆置摠管府摠管猶魏晉之都督也相)
(并二州皆有齊舊宫及省故仍置宫若别都然置六府/官以代省也六府官葢倣長安六官之府未必備官也)
周師之克晉陽也(克晉陽見/上巻上年)齊使開府儀同三司紇奚
永安求救於突厥比至齊已亡佗鉢可汗處永安於吐
谷渾使者之下(紇奚虜複姓魏收宮氏志北方諸姓有/紇奚氏比必寐翻及也處昌吕翻吐如)
(字或上鶻翻谷/音浴使疏吏翻)永安言於佗鉢曰今齊國已亡永安何
用餘生欲閉氣自絶恐天下謂大齊無死節之臣乞賜
一刀以顯示逺近佗鉢嘉之贈馬七十匹而歸之梁主
入朝於鄴(梁臣於周以周平齊故/入朝朝直遥翻下同)自秦兼天下無朝覲
之禮至是始命有司草具其事致積致餼設九儐九介
受享於廟三公三孤六卿致食勞賔還贄致享皆如古
禮(積子賜翻餼許既翻勞力到翻鄭𤣥曰每積有牢醴/米禾芻薪又曰大禮饔餼也左傳居則具一日之積)
(杜預曰芻米菜薪詩𫝊曰牲腥曰餼或曰饋客生食及/芻米曰餼儐主副也𨗳主以行禮者也介賔副也輔賔)
(以行禮者也五代志曰梁王之朝周入畿大冡宰命有/司致積其餼五牢米九十筥䤈醢各三十五甕酒十八)
(壺米禾各五十車薪芻各百車既至大司空設九儐以/致館梁王束帛乗馬設九介以待之禮成而出明日王)
(朝受享於廟既致享大冡宰又命公一人𤣥冕乗車陳/九儐以束帛乗馬致食於賔及賔之從各有差致食訖)
(又命公一人弁服乗車執贄設九儐以勞賔王設九介/迎於門外明日朝服乗車還贄于公公皮弁迎於大門)
(授䞇受贄並於堂之中楹又明日王朝服設九介乗車/以見於公事畢公致享明日三孤一人又執贄勞于梁)
(王明日王還贄又明日王見三孤如三公明日卿一人/又執贄勞王王見卿又如三孤於是三公三孤六卿又)
(各餼賔並屬官之長為使牢米束/帛同三公儐必刄翻勞力到翻)周主與梁主宴酒酣
(酣戸/甘翻)周主自彈琵琶梁主起舞曰陛下既親撫五絃臣
何敢不同百獸周主大悦賜賚甚厚(舜彈五絃之琴䕫/曰於予擊石拊石)
(百獸率舞梁主以舜况/周主故悦賚來代翻)乙卯周主自鄴西還三月壬午
周詔山東諸軍各舉明經幹治者二人若竒才異術卓
爾不羣者不拘此數(時周分置諸州總管以撫/鎮山東治軍政故曰諸軍)周主之
擒尉相貴也(擒尉相貴見/上巻上年)招齊東雍州刺史𫝊伏伏不
從齊人以伏為行臺右僕射周主既克并州(克并州亦/見上巻上)
(年/)復遣韋孝寛招之(韋孝寛鎮勲州與東雍州/接境故使招之復扶又翻)令其子
以上大將軍武鄉公告身(以古武鄉郡封為公也石勒/置武鄉郡凡授官爵皆給以)
(符謂之告身五代志馮翊郡華隂縣西/魏改武鄉置武鄉郡周當以此封𫝊伏)及金馬腦二酒
鍾賜伏為信伏不受謂孝寛曰事君有死無貳此兒為
臣不能竭忠為子不能盡孝人所讎疾願速斬之以令
天下周主自鄴還至晉州遣髙阿那肱等百餘人臨汾
水召伏伏出軍隔水見之(汾水逕晉絳二州之間東/雍州在絳州界故隔水)問
至尊今何在阿那肱曰已被擒矣(被皮/義翻)伏仰天大哭帥
衆入城於聽事前北面哀號良久然後降(帥讀曰率聽/與㕔同毛晃)
(曰聽事治官處漢晉皆作聽事六朝以來/乃始加广音他經翻號戸刀翻降戸江翻)周主見之曰
何不早下伏流涕對曰臣三世為齊臣食齊禄不能自
死羞見天地周主執其手曰為臣當如此乃以所食羊
肋骨賜伏(肋盧則/翻脅肋)曰骨親肉疎所以相付遂引使宿衛
授上儀同大將軍敕之曰若亟與公高官(亟紀/力翻)恐歸附
者心動努力事朕勿憂富貴他日又問前救河隂得何
賞(救河隂事見/上巻七年)對曰蒙一轉授特進永昌郡公(勲級曰/轉轉張)
(戀/翻)周主謂髙緯曰朕三年教戰决取河隂正為𫝊伏善
守(為于/偽翻)城不可動遂歛軍而退公當時賞功何其薄也
夏四月乙巳周主至長安置髙緯於前列其王公於後
車輿旗幟器物以次陳之備大駕(秦大駕屬車八十一/乗漢遵用之備千乗)
(萬騎晉之盛也大駕鹵簿見於志為尤詳開皇中大駕/十二乗法駕半之其後大駕用三十六法駕用十二周)
(氏雖設六官置司輅之職以掌公車之政以隋制/參之大駕鹵簿必不能如漢晉之盛幟昌志翻)布六
軍奏凱樂(周官王師大獻則令奏凱樂注云/大獻獻㨗於祖凱樂獻功之樂)獻俘於太
廟觀者皆稱萬嵗戊申封髙緯為温公齊之諸王三十
餘人皆受封爵周主與齊君臣飲酒令温公起舞髙延
宗悲不自持屢欲仰藥其𫝊婢禁止之周主以李德林
為内史上士(後周之制内史屬春官中大夫/五命下犬夫四命上士三命)自是詔誥
格式及用山東人物並以委之帝從容謂羣臣曰我常
日唯聞李徳林名復見其為齊朝作詔書移檄(從七容/翻復扶)
(又翻為于偽/翻朝直遥翻)正謂是天上人豈言今日得其驅使神武
公紇豆陵毅對曰(神武郡公後魏置神武郡於神武川/隋為神武縣屬馬邑郡紇豆陵毅本)
(姓竇唐宰相世系表曰竇本竇融之後以竇武之難亡/入鮮卑拓拔部使居南境號沒鹿囘部世為部落大人)
(及勒後魏穆帝命為紇豆陵氏至曽孫巖從孝文帝徙/洛陽遂為河南洛陽人復為竇氏宇文復代北舊姓又)
(復為紇/豆陵氏)臣聞麒麟鳯凰為王者瑞可以德感不可力致
麒麟鳯凰得之無用豈如徳林為瑞且有用哉帝大笑
曰誠如公言　己巳周主享太廟　五月丁丑周以譙
王儉為大冡宰庚辰以把公亮為大司徒鄭公逹奚震
為大宗伯梁公侯莫陳芮為大司馬應公獨孤永業為
大司㓂鄭公韋孝寛為大司空己丑周主祭方丘(周制/方丘)
(在國隂六里之郊以/其先炎帝神農氏配)詔以路寢㑹義崇信含仁雲和思
齊諸殿皆晉公䕶専政時所為事窮壯麗有踰清廟(清/廟)
(者倣周祀文王之廟而為之也毛𫝊/曰清廟者祭有清明之德者之宫也)悉可毁撤彫斵之
物並賜貧民繕造之宜務從卑朴又詔并鄴諸堂殿壯
麗者凖此(并鄴諸堂殿/齊氏所營也)
　臣光曰周髙祖可謂善處勝矣(處昌/吕翻)他人勝則益奢
　髙祖勝而愈儉
六月丁卯周主東廵秋七月丙戍幸洛州(洛州治/洛陽)八月
壬寅議定權衡度量頒之於四方(量音/亮)初魏虜西凉之
人(西凉謂河西自沮渠氏據河西稱凉王宋/文帝元嘉十六年魏太武帝擊而虜之)沒為𨽻戸
齊氏因之仍供厮役(厮息移翻養也役也使也賤也蘓/林曰厮取薪者也韋昭曰析薪曰)
(厮今或讀/從詵入聲)周主滅齊欲施寛惠詔曰罪不及嗣古有定
科(書大禹謨臯陶曰罰不及/嗣孔𫝊云父子罪不相及)雜役之徒獨異常憲(憲法/也)
一從罪配百代不免罰既無窮刑何以措凡諸雜戸悉
放為民自是無復雜戸甲子鄭州獲九尾狐(此時鄭州/盖猶在長)
(社/)已死獻其骨周主曰瑞應之來必彰有徳若五品時
叙四海和平乃能致此(此稽瑞應圖而言也孔/氏書𫝊五品謂五常)今無其
時恐非實録命焚之九月戊寅周制庶人已上唯聽衣
綢綿綢絲布圓綾紗絹綃葛布等九種(衣於既翻綢與/紬同直由翻大)
(絲繒也綿綢紡綿為之今淮人能織綿綢𦂳厚耐久服/絲布以絲裨布縷織之今謂之兼絲布圓綾土綾也亦)
(謂之花絹紗方目紗也絹吉掾翻縑也細絲繒綃相邀/翻生絲繒葛葛越宜夏服布緝麻若紵為之種章勇翻)
餘悉禁之朝祭之服不拘此制(朝直/遥翻)冬十月戊申周主
如鄴　上聞周人滅齊欲争徐兖(此言禹迹徐兖二州/之地禹貢曰海岱及)
(淮惟徐州濟河惟兖州周之九州青州得沂泗淮三水/兖州得大野無復徐州矣今之徐州春秋宋地左傳圍)
(宋彭城是也秦屬泗水郡漢屬沛郡後分立/楚國後置徐州自是之後徐州専治彭城矣)詔南兖州
刺史司空吳明徹督諸軍伐之以其世子戎昭將軍惠
覺攝行州事明徹軍至呂梁周徐州總管梁士彦帥衆
拒戰(帥讀/曰率)戊午明徹擊破之士彦嬰城自守明徹圍之
帝鋭意以為河南指麾可定中書通事舎人蔡景歴諫
曰師老將驕不宜過窮逺略(魏黄初中中書置通事郎/晉初置舎人通事江左令)
(舎人通事謂之通事舎人掌呈奏案又掌詔命陳氏得/國國之政事並由中書省有中書舎人五人分掌二十)
(一局事各當尚書諸曹並為上司揔國/内機要尚書唯聽受而已將即亮翻)帝怒以為沮衆
(沮在/吕翻)出為豫章内史未行有飛章劾景厯在省贓汙狼
籍坐免官削爵土(飛者不知其所自來也盖出於/上意劾戸槩翻又音戸得翻)　周
改葬徳皇帝於冀州(宇文肱者宇文㤗之父也從鮮于/脩禮攻定州戰死於唐河武城初)
(追謚徳皇帝其地在齊未得改/葬平齊之後乃得改葬于冀州)周主服縗(縗倉/囘翻)哭於太
極殿百官素服　周人誣温公髙緯與宜州刺史穆提
婆謀反并其宗族皆賜死衆人多自陳無之髙延宗獨
攘袂泣而不言以椒塞口而死(塞悉/則翻)唯緯弟仁英以清
狂仁雅以瘖疾得免(漢張敞奏言昌邑王賀清狂不惠/蘓林曰凡狂者隂陽脉盡濁今此)
(人不狂似狂故言清狂或曰色理清徐而心不/慧故曰清狂清狂如今白癡也瘖於今翻瘂也)徙於蜀
其餘親屬不殺者散配西土(西土謂長安/西邊州郡)皆死於邊裔
周主以高湝妻盧氏賜其將斛斯徴(湝戸皆翻又音皆/將即亮翻下同)
盧氏蓬首垢面長齋不言笑徴放之乃為尼(盧氏山東/髙門史言)
(其能守節長齎者依佛教茹蔬/素不食葷肉尼女夷翻女僧)齊后妃貧者至以賣燭
為業　十一月壬申周立皇子衍為道王(道古國名春/秋有江黄道)
(栢皇子當作皇孫衍周太子之長子此有可疑者後注/屢及之通鑑一百七十一巻太建五年六月書周皇孫)
(衍/生)兊為蔡王　癸酉周遣上大將軍王軌將兵救徐州
　初周人敗齊師於晉州乗勝逐北齊人所棄甲仗未
暇收歛(事見上卷八/年敗補邁翻)稽胡乗間竊出(間古/莧翻)並盜而有之
仍立劉蠡升之孫沒鐸為主(劉蠡升為髙歡所滅見一/百五十七巻梁武帝大同)
(元/年)號聖武皇帝改元石平周人既克關東(謂克/齊也)將討稽
胡議欲窮其巢穴齊王憲曰歩落稽種類既多(種章/勇翻)又
山谷險絶王師一舉未可盡除且當翦其魁首餘加慰
撫周主從之以憲為行軍元帥督諸軍討之(行軍元帥/始此帥所)
(類/翻)至馬邑分道俱進沒鐸分遣其黨天柱守河東穆支
守河西據險以拒之(此西河離石之/河東河西也)憲命譙王儉撃天
柱滕王逌擊穆支(逌以/周翻)並破之斬首萬餘級趙王招撃
沒鐸禽之餘衆皆降(降戸/江翻)　周詔自永熈三年以來東
土之民掠為奴婢(後魏孝武帝永熈三年西入闗自是/宇文氏髙氏交兵互相侵掠得其民)
(口各以/為奴婢)及克江陵之日良人沒為奴婢者(梁世祖承聖/三年江陵破)
(事見一百/六十五巻)並放為良又詔後宫唯置妃二人世婦三人
御妻三人此外皆減之周主性節儉常服布袍寢布被
後宫不過十餘人每行兵親在行陳(行陳上戸剛/翻下讀曰陣)歩渉
山谷人所不堪撫將士有恩而明察果斷(斷丁/亂翻)用法嚴
峻由是將士畏威而樂為之死(將即亮翻樂音/洛為于偽翻)　己亥
晦日有食之　周初行刑書要制羣盗贓一匹及正長
隱五丁若地頃以上皆死(隋因周制制人五家為保保/有長保五為閭閭四為族皆)
(有正畿外置里正比閭正黨長比族正以/相檢察所謂正長也百畆為頃長知两翻)十二月戊申
新作東宫成太子徙居之　庚申周主如并州徙并州
軍民四萬戸於關中戊辰廢并州宫及六府(是年春周/置并州宫)
(及六/府)髙寳寧自黄龍上表勸進於髙紹義(黄龍即和龍/今之黄龍府)
(上時/掌翻)紹義遂稱皇帝改元武平以寳寧為丞相突厥佗
鉢可汗舉兵助之(可從刋入/聲汗音寒)
十年春正月壬午周主幸鄴辛卯幸懷州(懷州治河内/郡野王自此)
(以後周陳之君書如書幸/雜出其間未悉義例所安)癸巳幸洛州置懷州宫　二
月甲辰周譙孝王儉卒　丁巳周主還長安　吳明徹
圍周彭城環列舟艦於城下攻之甚急(艦戶/黯翻)王軌引兵
輕行據淮口(淮口清水入淮/之口即清口也)結長圍以鐵鎻貫車輪數
百沈之清水(沈持林翻酈道元曰/清水即泗水之别名)以遏陳船歸路軍中
忷懼(忷許/勇翻)譙州刺史蕭摩訶言於明徹曰聞王軌始鎖
下流其兩端築城今尚未立公若見遣擊之彼必不敢
相拒水路未斷賊勢不堅彼城若立則吾屬必為虜矣
明徹奮髯曰搴旗陷陳將軍事也長筭逺略老夫事也
摩訶失色而退(史言明徹驕而愎諫以致敗髯而/占翻搴起䖍翻㧞取也陳讀曰陣)一旬
之間水路遂斷周兵益至諸將議破堰㧞軍以舫載馬
而去馬主裴子烈曰若破堰下船船必傾倒不如先遣
馬出(主考異曰南史作馬明主今從陳書馬主馬軍/  也堰於建翻舫府妄翻並两船也倒都皓翻)時
明徹苦背疾甚篤蕭摩訶復請曰今求戰不得進退無
路若濳軍突圍未足為恥願公帥歩卒乗馬轝徐行摩
訶領鐵騎數千驅馳前後必當使公安逹京邑(京邑謂/建康觀)
(摩訶此言亦知軍退後周師繼至必不能守淮南復扶/又翻帥讀曰率轝攷字書皆無此字唯類篇有之音羊)
(茹切舁車也今言乗馬轝則當讀/與輿字同從平聲騎竒寄翻下同)明徹曰弟之此䇿乃
良圖也然歩軍既多吾為總督必須身居其後相帥兼
行(帥讀曰/率下同)弟馬軍宜速在前不可遲緩摩訶因帥馬軍
夜發甲子明徹决堰乗水勢退軍冀以入淮至清口水
勢漸㣲舟艦並礙車輪不復得過王軌引兵圍而蹙之
衆潰明徹為周人所執將士三萬并器械輜重皆沒於
周(將即亮翻/重直用翻)蕭摩訶以精騎八十居前突圍衆騎繼之
(騎竒/寄翻)比旦逹淮南(淮水南岸也/比必寐翻)與將軍任忠周羅㬋獨
全軍得還(任音壬還音/旋又如字)初帝謀取彭汴以問五兵尚書
毛喜(彭汴謂彭城汴水之地五兵尚書以/掌中兵外兵别兵都兵騎兵各官)對曰淮左新
平邊民未輯周氏始吞齊國難與爭鋒且棄舟艥之工
(艥與/楫同)踐車騎之地(徐兖之地四平車騎便於/馳突踐慈演翻騎竒寄翻)去長就短
非吳人所便臣愚以為不若安民保境寢兵結好(好呼/到翻)斯
久長之術也及明徹敗帝謂喜曰卿言騐於今矣即日
召蔡景厯復以為征南諮議參軍(亦以其/言騐也)周主封吳明
徹為懷徳公(懐德郡公五代志巴東郡武寧縣後周置/南都郡源陽縣尋改郡曰懐德縣曰武寧)
位大將軍(其朝列於大將/軍無職事也)明徹憂憤而卒(卒子/恤翻)　乙丑
周以越王盛為大冡宰　三月戊辰周於蒲州置宫(五/代)
(志河東郡後魏曰秦州後周/改蒲州因蒲坂以名州也)廢同州及長春二宫(同州/治馮)
(翊宇文㤗輔魏多居同州其後受魏禪遂以同州置别/宫長春宫在朝邑馮翊之屬縣也是宫盖亦宇文所置)
　甲戍周主初服常冠以皁紗全幅向後襆髪仍裁為
四脚(今之幞頭始此制㣲有不同耳杜佑曰後漢末王/公卿士以幅巾為雅用全幅皁而向後襆髪謂之)
(頭巾俗人因號為襆頭後周武帝因裁幅/巾為四脚襆與幞同房玉翻皁才早翻)　丙子命中
軍大將軍開府儀同三司淳于量為大都督(陳制中軍/大將軍品)
(第二秩中二千石開府儀同/三司品第一其秩則萬石矣)總水陸諸軍事鎮西將軍孫
瑒都督荆郢諸軍(瑒雉杏翻/又音暢)平北將軍樊毅都督清口
上至荆山緣淮諸軍寧逺將軍任忠都督壽陽新蔡霍
州諸軍以備周(寧逺將軍梁置陳制擬官品第五此新/蔡在弋陽郡界五代志梁置平髙新蔡)
(新城三郡於殷城後齊置新蔡郡/於固始二縣皆屬弋陽任音壬)　乙酉大赦　壬辰
周改元宣政　夏四月庚申突厥㓂周幽州殺掠吏民
(厥九/勿翻)　戊午樊毅遣軍渡淮北對清口築城壬戍清口
城不守　五月己丑周髙祖帥諸軍伐突厥(周主以是/役殂於軍)
(中故書其廟/號帥讀曰率)遣柱國原公姬願(原古/國名)東平公神舉等將
兵五道俱入(將即亮翻又/音如字領也)癸巳帝不豫留止雲陽宫(五/代)
(志京兆郡雲陽縣後周置/雲陽郡盖亦置别宫於此)丙申詔停諸軍驛召宗師宇
文孝伯赴行在所(後周置宗師之官葢掌諸宗室杜佑/曰宗師屬天官中大夫也五命小宗)
(師下大夫四命宇文孝伯時留長/安故驛召之天子所至為行在所)帝執其手曰吾自量
必無濟理(量音/良)以後事付君是夜授孝伯司衛上大夫
總宿衛兵(後周之制凡上/大夫皆六命)又令馳驛入京鎮守以備非
常六月丁酉朔帝疾甚還長安是夕殂年三十六(還從/宣翻)
(又音如字/殂蘓乎翻)戊戍太子即位尊皇后阿史那氏為皇太后
(阿史那氏天和三/年娶于突厥者也)宣帝初立即逞奢欲大行在殯曽無
戚容(在戚而有嘉容魯/昭公所以不終也)捫其杖痕大罵曰死晚矣(捫以/手撫)
(摸也杖痕為太/子時受杖之痕)閲視高祖宫人逼為滛欲(周武帝未祔/廟而書髙祖)
(者史/筆也)超拜吏部下大夫鄭譯為開府儀同大將軍内史
中大夫委以朝政(鄭譯有寵事始上/巻八年朝直遥翻)己未葬武皇帝於
孝陵廟號髙祖既葬詔内外公除帝及六宫皆議即吉
京兆郡丞樂運上疏以為葬期既促事訖即除太為汲
汲帝不從(樂運擢京兆郡丞見一百七十一巻五年自/丁酉至己未二十三日而葬太速矣上時掌)
(翻/)帝以齊煬王憲屬尊望重忌之(齊王於周主叔父也/屬尊出將入相著功)
(名其望重謚法好内逺禮曰煬憲豈有/是哉周主殺之加以惡謚耳煬余亮翻)謂宇文孝伯曰
公能為朕圖齊王(為于/偽翻)當以其官相授孝伯叩頭曰先
帝遺詔不許濫誅骨肉齊王陛下之叔父功髙徳茂社
稷重臣陛下若無故害之臣又順㫖曲從則臣為不忠
之臣陛下為不孝之子矣帝不懌由是踈之乃與開府
儀同大將軍于智鄭譯等密謀之使智就宅候憲因告
憲有異謀甲子帝遣宇文孝伯語憲(語牛/倨翻)欲以憲為太
師(太師三/師之首)憲辭讓又使孝伯召憲曰晩與諸王俱入既
至殿門憲獨被引進(被皮/義翻)帝先伏壯士於别室至即執
之憲自辯理帝使于智證憲憲目光如炬與智相質(質/證)
(也騐/也)或謂憲曰以王今日事勢何用多言憲曰死生有
命寧復圖存(復扶/又翻)但老母在堂恐留兹恨耳(言既誣以/異謀恐罪)
(及其/母也)因擲笏於地遂縊之(縊於賜翻/經也絞也)帝召憲僚屬使證
成憲罪參軍勃海李綱誓之以死終無撓辭(撓奴教/翻曲也)有
司以露車載憲尸而出(車無帷盖/曰露車)故吏皆㪚唯李綱撫
棺號慟躬自瘞之(綱在憲府先此未有聞焉而能臨難/盡節於所事隋唐之間汔能自持有)
(以也夫號戸刀/翻瘞於計翻)哭拜而去又殺上大將軍王興上開府
儀同大將軍獨孤熊開府儀同大將軍豆盧紹(隋書曰/豆盧本)
(姓慕容燕北地王精之後中山敗/歸魏北人謂歸義為豆盧因氏焉)皆素與憲親善者也
帝既誅憲而無名(無罪以加之為無名古所謂無/名之師亦言無罪而加之兵也)乃云
與興等謀反時人謂之伴死(伴蒲/旱翻)以于智為柱國封齊
公以賞之　閠月乙亥周主立妃楊氏為皇后(楊堅之/女也)
　辛巳周以趙王招為太師陳王純為太傅　齊范陽
王紹義聞周髙祖殂以為得天助幽州人盧昌期起兵
據范陽(五代志幽州治薊城/涿縣舊置范陽郡)迎紹義紹義引突厥兵赴
之周遣柱國東平公神舉將兵討昌期(將即/亮翻)紹義聞幽
州總管出兵在外欲乗虛襲薊(薊音/計)神舉遣大將軍宇
文恩將四千人救之半為紹義所殺㑹神舉克范陽擒
昌期紹義聞之素衣舉哀還入突厥髙寳寧帥夷夏數
萬騎救范陽(還從宣翻又音如字厥九勿翻/帥讀曰率夏戸雅翻騎竒寄翻)至潞水(水/經)
(注鮑丘水出禦夷北塞中俗謂/之大榆河南過潞縣為潞水)聞昌期死還據和龍
秋七月周主享太廟丙午祀圜丘(按五代志周祭圓丘/及南郊並正月上辛)
(今用七月丙/午非舊制)　庚戍周以小宗伯斛斯徴為大宗伯壬
戍以亳州揔管楊堅為上柱國大司馬(五代志譙郡後/魏置南兖州後)
(周置揔管府後改/曰亳州亳旁各翻)　癸亥周主尊所生母李氏為帝太
后(嫡母阿史那氏既尊為皇/太后又尊生母為帝太后)　八月丙寅周主祀西郊
(五代志後周五郊壇其崇及去國如其/行之數其方俱百二十歩内壝皆半之)壬申如同州以
大司徒把公亮為安州總管上柱國長孫覧為大司徒
楊公王誼為大司空(長知/两翻)　丙戍以永昌公椿為大司
㓂　九月乙巳立方明壇於婁湖戊申以揚州刺史始
興王叔陵為王官伯臨盟百官(周禮司盟掌盟載之法/凡邦國有疑㑹同則掌)
(其盟約之載北面詔明神既盟則貳之鄭𤣥注曰有疑/不協也明神神之明察者謂日月山川也覲禮加方明)
(於壇上所以依之也詔之者讀其載書以告之也貮之/者寫其副當以授六官陳祥道曰諸侯覲於天子為宫)
(方三百歩四門壇十有二尋深四尺加方明于其上覲/禮方明者木也方四尺設六色東方青南方赤西方白)
(北方黒上𤣥下黃設六玉上圭下璧南方璋西方琥東/方圭北方璜鄭氏曰方明者上下四方神明之象也㑹)
(同而盟明神監之六色象其神六玉以禮之上宜以蒼/璧下宜以黄琮而不以者則上下之神非天地之至貴)
(者也設玉者刻其木以著之王官伯者古者天子盟諸/侯使天子之老涖之如春秋踐土之盟王子虎盟諸侯)
(於王庭是之謂王官伯時彭城䘮/師陳人通國上下揺心故為是盟)　庚戍周主封其弟
元為荆王　周主詔諸應拜者皆以三拜成禮(三拜成/禮用夷)
(禮/也)　甲寅上幸婁湖誓衆乙卯分遣大使以盟誓班下
四方上下相警戒(使疏吏翻班下/戸嫁翻班布也)　冬周主還長安以
大司空王誼為襄州總管(五代志襄陽郡江左僑/置雍州西魏改曰襄州)　戊
子以尚書左僕射陸繕為尚書僕射　十一月突厥㓂
周邊圍酒泉殺掠吏民(五代志張掖郡福/禄縣舊置酒泉郡)　十二月甲
子周以畢王賢為大司空　己丑周以河陽總管滕王
逌為行軍元帥帥衆入㓂(逌音由元帥所類翻/帥衆之帥讀曰率)
十一年春正月癸巳周主受朝於露門(露門當作路門/路大也盖周之)
(外朝也程㤗之作雍錄以唐大明宫丹鳯門太極/宫承天門皆為唐之外朝蓋識此意朝直遥翻)始與
羣臣服漢魏衣冠(以此知後周之君/臣前此盖胡服也)大赦改元大成置
四輔官以大冡宰越王盛為大前疑相州總管蜀公尉
遲迴為大右弼申公李穆為大左輔大司馬隨公楊堅
為大後承(尉紆勿翻記文王世子虞夏商周皆有師保/有疑丞設四輔及三公周主倣此以置官)
周主之初立也以髙祖刑書要制為太重而除之(周行/刑書)
(要制見/上九年)又數行赦宥(數所角/翻下同)京兆郡丞樂運上疏(上時/掌翻)
以為虞書所稱眚災肆赦(眚所/景翻)謂過誤為害當緩赦之
呂刑云五刑之疑有赦謂刑疑從罰罰疑從免也謹尋
經典未有罪無輕重溥天大赦之文大尊豈可數施非
常之惠以肆姦宄之惡乎(大尊猶言/至尊也)帝不納既而民輕
犯法又自以奢滛多過失惡人規諫(惡烏/路翻)欲為威虐懾
服羣下(懾之/渉翻)乃更為刑經聖制(經考異曰周帝紀行刑/  聖制在八月案隋元)
(巖𫝊樂運之諫因巖納説得免及王軌之死巖遂廢于/家今運書已有更嚴前制之語然則行刑經在軌死前)
(也/)用法益深大醮於正武殿告天而行之(五代志道家/齋法夜中於)
(星辰之下陳設酒脯䴵餌幣物厯祀天皇太一祀五星/列宿為書燒香陳讀云奏上天曹名之為醮醮子肖翻)
密令左右伺察羣臣(伺相/吏翻)小有過失輙行誅譴又居䘮
纔踰年輙恣聲樂魚龍百戲常陳殿前(五代志齊武平/中有魚龍爛漫)
(俳優侏儒山車巨象拔井種𤓰殺馬剝驢等竒怪異端/百有餘物名為百戲時鄭譯有寵於周主徴齊㪚樂並)
(㑹京師為之蓋/秦角抵之流也)累日繼夜不知休息多聚美女以實後
宫增置位號不可詳録遊宴沈湎或旬日不出(沈持林/翻湎彌)
(兖翻毛晃曰沈湎飲酒齊其色/韓詩飲酒閉門不出客曰湎)羣臣請事者皆因宦者
奏之於是樂運輿櫬詣朝堂陳帝八失(櫬初現翻空棺/朝直遥翻下同)
其一以為大尊比來事多獨斷(比毗至翻/斷丁亂翻)不參諸宰輔
與衆共之其二搜美人以實後宫儀同以上女不許輙
嫁貴賤同怨其三大尊一入後宫數日不出所須聞奏
多附宦官其四下詔寛刑未及半年更嚴前制其五髙
祖斵雕為朴崩未踰年而遽窮奢麗其六徭賦下民以
奉俳優角抵其七上書字誤者即治其罪(上時掌翻/治直之翻)杜
獻書之路其八𤣥象垂誡不能諮諏善道(𤣥象天象也/日月星辰在)
(天成象諏子于/翻又子侯翻)脩布徳政若不革兹八事臣見周廟不
血食矣(犧牲之薦/為血食)帝大怒將殺之朝臣恐懼莫有救者
内史中大夫洛陽元巖歎曰臧洪同死人猶願之(陳容/願與)
(臧洪同死事見六十一/巻漢獻帝興平三年)况比干乎(以樂運忠諌/况之比干)若樂運
不免吾將與之俱斃乃詣閤請見(見賢/遍翻)曰樂運不顧其
死欲以求名陛下不如勞而遣之(勞力/到翻)以廣聖度帝頗
感悟明日召運謂曰朕昨夜思卿所奏實為忠臣賜御
食而罷之　癸卯周立皇子闡為魯王(按李延壽北史/静帝諱衍後改)
(名闡觀此則九年周立皇子/行為道王自是髙祖之子邪)甲辰周主東廵以許公宇
文善為大宗伯戊午周主至洛陽立魯王闡為皇太子
(闡昌/善翻)　二月癸亥上耕籍田(籍在/亦翻)　周下詔以洛陽為
東京發山東諸州兵治洛陽宫(治直/之翻)常役四萬人徙相
州六府於洛陽(周置相州六府見/上九年相息亮翻)　周徐州總管王軌
聞鄭譯用事自知及禍謂所親曰吾昔在先朝實申社
稷至計今日之事斷可知矣(朝直遥翻/斷丁亂翻)此州控帯淮南
鄰近彊冦欲為身計易如反掌(彊冦謂陳/易以䜴翻)但忠義之節
不可虧違况荷先帝厚恩(荷下/可翻)豈可以獲罪嗣主遽忘
之邪(邪音/耶)止可於此待死冀千載之後知吾此心耳(載/作)
(亥/翻)周主從容問譯曰我脚杖痕誰所為也對曰事由烏
丸軌(受杖事見上巻八年王軌葢賜/姓烏丸氏故稱之從千容翻)宇文孝伯因言軌
捋須事(宇文孝伯何為出此言也欲自求免/死耶然終於不免也捋須事見同上)帝使内史
杜慶信就州殺軌元巖不肯署詔御正中大夫顔之儀
切諫(武成元年置/御正四人)帝不聽巖進繼之脱巾頓顙三拜三
進(顙蘇朗/翻須也)帝曰汝欲黨烏丸軌邪巖曰臣非黨軌正恐
濫誅失天下之望帝怒使閹豎摶其面(摶手/擊也)軌遂死巖
亦廢於家逺近知與不知皆為軌流涕(為于/偽翻)之儀之推
之弟也(顔之推先仕於/齊齊亡入周)周主之為太子也上柱國尉遲
運為宫正(此太子宫正/也尉紆勿翻)數進諫不用(數所/角翻)又與王軌宇
文孝伯宇文神舉皆為髙祖所親待太子疑其同毁已
及軌死運懼私謂孝伯曰吾徒必不免禍為之奈何孝
伯曰今堂上有老母地下有武帝(武帝即/髙祖也)為臣為子知
欲何之(之往/也)且委質事人本狥名義諫而不入死焉可
逃(質如字焉/於乾翻)足下若為身計宜且逺之(遠於/願翻)於是運求
出為秦州總管(天水郡/舊秦州)他日帝託以齊王憲事讓孝伯
曰公知齊王謀反何以不言對曰臣知齊王忠於社稷
為羣小所譛言必不用所以不言且先帝付囑㣲臣(囑/之)
(欲翻/託也)唯令輔導陛下今諫而不從實負顧託以此為罪
是所甘心帝大慙俛首不語(令力丁翻/俛音免)命將出賜死於
家(將引也/領也)時宇文神舉為并州刺史帝遣使就州酖殺
之(使疏/吏翻)尉遲運至秦州亦以憂死　周罷南伐諸軍
突厥佗鉢可汗請和於周(厥九勿翻可從/刋入聲汗音寒)周主以趙王
招女為千金公主妻之(妻七/細翻)且命執送髙紹義佗鉢不
從　辛巳周宣帝𫝊位於太子闡大赦改元大象自稱
天元皇帝所居稱天臺冕二十四旒車服旂鼓皆倍於
前王之數皇帝稱正陽宫置納言御正諸衛等官(保定/四年)
(改宗伯為納言此納言似隋官之納言為門下省長官/諸衛等宫左右宫伯小宫伯左右中侍左右侍左右前)
(侍左右後侍左右騎侍左右宗侍左右庶侍左右勲侍/左右武伯小武伯左右武賁左右旅賁左右射聲左右)
(驍騎左右羽林/左右游擊也)皆準天臺尊皇太后為天元皇太后天
元既𫝊位驕侈彌甚務自尊大無所顧憚國之儀典率
情更變(更工/衡翻)每對臣下自稱為天用樽彛珪瓚以飲食
(周禮有六尊六彛尊有罍而彛有舟鄭𤣥曰彛亦尊也/欎鬯曰彛彛法也言為尊之法鄭衆曰於圭頭為器可)
(以挹鬯祼祭謂/之瓚瓚藏旱翻)令羣臣朝天臺者致齋三日清身一日
(朝直/遥翻)既自比上帝不欲羣臣同已常自帯綬冠通天冠
加金附蟬顧見侍臣弁上有金蟬及王公有綬者並令
去之(五代志古者君臣佩玉綬者所以貫佩相承受也/又上下施韍如蔽膝五覇之後戰兵不息佩非兵)
(器韍非戰儀於是觧去佩韍留其繫襚而已韍佩既廢/秦乃以采組連結於襚又謂之綬周制皇帝組綬以蒼)
(以青以朱以黄以白以𤣥以纁以紅以紫以緅以碧以/綠十有二色諸王及三公九色自黄以下王侯以下以)
(差降殺通天冠古制髙九寸正豎頂少斜却乃直下鐵/為巻梁前有展筩冠前加金博山述加金附蟬者乃侍)
(中常侍所冠武弁也史皆言天元之率意自尊/綬音受冠通之冠古玩翻令力丁翻去羌吕翻)不聽人
有天髙上大之稱(稱尺/證翻)官名有犯皆改之改姓髙者為
姜(齊太公之後食采於髙因以/為氏本姜姓也使改從本姓)九族稱髙祖者為長祖
(長知/两翻)又令天下車皆以渾木為輪(渾戸/本翻)禁天下婦人不
得施粉黛(粉以傅面黛/以填額畵眉)自非宫人皆黄眉墨糚每召侍
臣議論唯欲興造變革未嘗言及政事游戲無常出入
不節羽儀仗衛晨出夜還(還從宣翻/又音如字)陪侍之官皆不堪
命自公卿以下常被楚撻每捶人皆以百二十為度謂
之天杖(被皮義翻下/同捶止橤翻)其後又加至二百四十宫人内職
亦如之后妃嬪御雖被寵幸亦多杖背於是内外恐怖
(怖蒲/布翻)人不自安皆求茍免莫有固志重足累息(重足而/立屏氣)
(積欝而不敢息重/直龍翻累力委翻)以逮於終　戊子周以越王盛為太
保尉遲迴為大前疑代王逹為大右弼辛卯徙鄴城石
經於洛陽(尉紆勿翻漢靈帝時蔡邕立石經於太學講/堂前一曰立於鴻都門魏正始中又立古篆)
(𨽻三字石經髙澄遷之/於鄴周今復徙之洛陽)詔河陽幽相豫亳青徐七總管
並受東京六府處分(相息亮翻處昌/吕翻分扶問翻)三月庚申天元還
長安大陳軍伍親擐甲胄(擐音/宦)入自青門静帝備法駕
以從(青門漢長安城東出南來第三門也門色/青故名青門法駕次於大駕從才用翻)夏四月
壬戍朔立妃朱氏為天元帝后后吳人本出寒㣲生静
帝長於天元十餘歲(長知/两翻)疎賤無寵以静帝故特尊之
乙巳周主祠太廟壬午大醮於正武殿五月以襄國郡
為趙國濟南郡為陳國武當安富二郡為越國上黨郡
為代國新野郡為滕國邑各萬戸(食邑各有實土安富/當作安福五代志淅)
(陽郡武當縣舊制武當郡又安福縣置安福郡南/陽郡之新野縣舊曰棘陽置新野郡濟子禮翻)令趙
王招陳王純越王盛代王逹滕王逌並之國隨公楊堅
私謂大將軍汝南公慶曰天元實無積德視其相貎壽
亦不長(相息/亮翻)又諸藩㣲弱各令就國曽無深根固本之
計羽翮既翦何能及逺哉(觀楊堅此言豈有簒心哉然/堅處猜虐之朝而發此言其)
(免者盖/幸也)慶神舉之弟也　突厥㓂周并州(厥九勿翻/并卑經翻)六
月周發山東諸民脩長城(修齊所築長城也齊築長城/見一百六十六巻梁敬帝太)
(平元/年)　秋七月庚寅周以楊堅為大前疑柱國司馬消
難為大後承(難乃/旦翻)　辛卯初用大貨六銖錢(五代志梁/武帝鑄錢)
(肉好周郭文曰五銖而又别鑄除其肉郭謂之女錢二/品並行百姓或私以古錢交易有直百五銖五銖女錢)
(太平百錢定平一百五銖雉錢五銖對文等號輕重不/一天子頻下詔書非新鑄二種之錢並不許用而私用)
(益甚至普通中乃議盡罷銅錢更鑄鐵錢人以鐵賤昜/得並皆私鑄大同已後所在鐵錢如丘山錢陌所在不)
(等至于末年陌益少以三十五為陌陳初承䘮亂之後/鐵錢不行始梁末又有两柱錢及鵝眼錢两柱重而鵝)
(眼輕雜而用之其價同私家多鎔錢又間以錫鉄兼以/粟帛為貨至文帝天嘉五年改鑄五銖初出當鵝眼之)
(十至是又鑄大貨六銖以一當五銖之十後還當/一人皆不以為便未㡬帝崩遂廢六銖而行五銖)　丙
申周納司馬消難女為正陽宫皇后(静帝后也/難乃旦翻)　己酉
周尊天元帝太后李氏為天皇太后壬子改天元皇后
朱氏為天皇后立妃元氏為天右皇后陳氏為天左皇
后凡四后云元氏開府儀同大將軍晟之女(晟成/正翻)陳氏
大將軍山提之女也(陳山提爾朱兆蒼頭也見一百/五十六巻梁武帝中大通五年)八
月庚申天元如同州　丁卯上閱武於大壯觀命都督
任忠帥歩騎十萬陳於𤣥武湖都督陳景帥樓艦五百
出𤓰歩江振旅而還(觀古玩翻釋名觀者於上觀望帥/讀曰率騎竒寄翻陳讀曰陣樓艦)
(即樓船两面施重板列戰格故謂之樓艦艦戸暗翻還/音旋又如字帝自䘮師於彭城設近陳以耀武所謂不)
(足者示人/有餘也)　壬申周天元還長安甲戍以陳山提元晟
並為上柱國(二人者皆后父/也晟丞正翻)　戊寅上還宫豫章内史
南康王方㤗在郡秩滿縱火延燒邑居因行暴掠驅錄
富人徴求財賄(錄收/也)上閲武方㤗當從(從才/用翻)啟稱母疾
不行而㣲服往民間滛人妻為州所錄(州謂揚/州也)又帥人
仗抗拒傷禁司(仗兵仗禁司掌禁防/姦非者帥讀曰率)為有司所奏上大
怒下方㤗獄(下戸/嫁翻)免官削爵土尋而復舊　壬午周以
上柱國畢王賢為太師郇公韓業為大左輔九月乙卯
以酆王貞為大冡宰以鄖公孝寛為行軍元帥(郇音荀/酆音豐)
(鄖音云帥/所類翻)帥行軍總管把公亮郕公梁士彦冦淮南(帥/讀)
(曰/率)仍遣御正杜杲禮部薛舒來聘　冬十月壬戍周天
元幸道㑹苑大醮以高祖配醮初復佛像及天尊像(周/毁)
(經像見上/巻六年)天元與二像俱南面坐大陳雜戲令長安士
民縱觀(令力/丁翻)　甲戍以尚書僕射陸繕為尚書左僕射
　十一月辛卯大赦　周韋孝寛分遣把公亮自安陸
攻黄城梁士彦攻廣陵(分两路進兵以攻淮/南此廣陵在新息)甲午士彦
至肥口(肥水入/淮之口)　乙未周天元如温湯(即驪山温湯在/驪山西北十道)
(志曰温泉有三所其一處即/皇堂石井後周宇文䕶所造)　戊戍周軍進圍壽陽
周天元如同州　詔開府儀同三司南兖州刺史淳于
量為上流水軍都督中領軍樊毅都督北討諸軍事左
衛將軍任忠都督北討前軍事前豐州刺史臯文奏帥
歩騎三千趣陽平郡(五代志建安郡陳置豐州江都郡/安宜縣梁置陽平郡臯姓臯陶之)
(後左傳有越大夫臯如帥讀曰率下/同騎竒寄翻下同趣七喻翻下同)壬寅周天元還長
安　癸卯任忠帥歩騎七千趣秦郡(趣七/喻翻)丙午仁威將
軍魯廣逹帥衆入淮(梁置五德將軍智仁勇信嚴五威/將軍代舊征虜五武將軍代舊冠)
(軍/)是日樊毅將水軍二萬自東關入焦湖(九域志巢湖/亦謂之焦湖)
(樊毅水軍欲自此湖向合肥將即/亮翻又音如字領也焦子小翻)武毅將軍蕭摩訶帥
歩騎趣厯陽(武毅將軍亦梁置/下於五德二班)戊申韋孝寛㧞壽陽把
公亮㧞黃城梁士彦㧞廣陵辛亥又取霍州(水經注蕭/齊立霍州)
(治灊縣天柱山五代志廬/江郡霍山縣梁置霍州)癸丑以揚州刺史始興王叔
陵為大都督總水歩衆軍　丁巳周鑄永通萬國錢一
當千與五行大布並行(五代志周令五行大/布與五銖三品並用)　十二月
戊午周天元以災異屢見舍仗衛如天興宫百官上表
勸復寢膳(見賢遍翻舍讀/曰捨上時掌翻)甲子還宫御正武殿集百官
及宫人外命婦(外命婦五命以/上官之妻也)大列伎樂(伎渠/綺翻)初作乞
寒胡戲(杜佑曰乞寒者本西國外藩之樂也新唐書康/國之俗十一月鼓舞乞寒以水交潑為樂其戲)
(流入/中國)　乙丑南北兖晉三州(五代志不載北兖州所治/同安郡梁置豫州後改曰)
(晉州後齊改江/州陳復曰晉州)及盱眙山陽陽平馬頭秦厯陽沛北譙
南梁等九郡民並自㧞還江南(九考異曰陳紀九郡作/  州盖字誤五代志江)
(都永福縣舊曰沛梁置涇城東陽二郡及涇州陳廢州/併二郡為沛郡全椒縣梁置北譙郡南梁郡自宋志有)
(之不知其實土所在梁天監二年馮道/根以南梁太守戍阜陵葢自是為實土)周又取譙北徐
州(譙州治渦陽在譙郡山桑/縣北徐州置於琅邪郡)自是江北之地盡沒於周
　周天元如洛陽親御驛馬日行三百里四皇后及文
武侍衛數百人並乗馹以從(馹人質翻亦驛/馬也從才用翻)仍令四后
方駕齊驅(方駕並/駕也)或有先後輙加譴責人馬頓仆相及
於道　癸酉遣平北將軍沈恪電威將軍裴子烈鎮南
徐州開逺將軍徐道奴鎮柵口(電威開逺將軍品並第/七秩六百石柵口柵江)
(口/)前信州刺史楊寳安鎮白下戊寅以中領軍樊毅都
督荆郢巴武四州水陸諸軍事(五代志南郡公安縣陳/置荆州江夏郡置郢州)
(巴陵郡置巴州/武陵郡置武州)　己卯周天元還長安　貞毅將軍汝
南周法尚(貞毅將軍班五/德將軍之下)與長沙王叔堅不相能叔堅
譖之於上云其欲反上執其兄定州刺史法僧(五代志/永安郡)
(麻城縣陳置定州/其地時已沒於周)發兵將擊法尚法尚奔周周天元以
為儀同大將軍順州刺史(五代志漢東郡順/義縣西魏置順州)上遣將軍
樊猛濟江撃之法尚遣部曲督韓朗詐降於猛曰法尚
部兵不願降北(降戸/江翻)人皆竊議欲叛還(還從宣翻/又音如字)若得
軍來自當倒戈猛以為然引兵急趨之(趨七喻翻/又音如字)法尚
陽為畏懼自保江曲(江曲江/水之曲)戰而偽走伏兵邀之猛僅
以身免沒者㡬八千人(㡬居/依翻)
　
　
　
　
　
　
　
　
　
　
　
　資治通鑑巻一百七十三
