
　通鑑地理通釋卷一　　　宋　王應麟　撰
　　厯代州域總叙上
　　　神農九州
春秋命厯序云人皇氏分九州神農始立地形甄度四
海東西九十萬里南北八十一萬里周禮疏云自神農
已上有大九州柱州迎州神州之等至黄帝以來德不
及逺惟於神州之内分為九州騶衍云中國名曰赤縣
神州赤縣神州内自有九州禹之序九州是也中國外
如赤縣神州者九乃所謂九州也有裨海環之一區中
為一州如此者九有大瀛海環其外淮南墬形訓云天
地之間九州東南神州曰農土正南次州曰沃土西南
戎州曰滔土正西弇州曰并土正中冀州曰中土西北
台州曰肥土正北濟州曰成土東北薄州曰隱土正東
陽州曰申土帝王世紀云諸子稱神農王天下地東西
九十萬里南北八十五萬里愚謂河圖言崑崙者地之
中釋氏言日月照四大洲即騶衍之説此莊子所謂存
而不論者也
　　　黄帝九州
禹貢釋文周公職録云黄帝受命風后受圖割地布九
州漢地理志云黄帝旁行天下方制萬里畫壄分州得
百里之國萬區晉地理志云黄帝令豎亥歩自東極至
于西極五億十萬九千八百八歩帝王世紀云黄帝推
分星次以定律度自斗十一度至婺女七度曰星紀之
次今吳越分野自婺女八度至危十六度曰𤣥枵之次
今齊分野自危十七度至奎四度曰豕韋之次今衛分
野自奎五度至胃六度曰降婁之次今魯分野自胃七
度至畢十一度曰大梁之次今趙分野自畢十二度至
東井十五度曰實沈之次今晉魏分野自井十六度至
栁八度曰鶉首之次今秦分野自栁九度至張十七度
曰鶉火之次今周分野自張十八度至軫十一度曰鶉
尾之次今楚分野自軫十二度至氐四度曰夀星之次
今韓分野自氐五度至尾九度曰大火之次今宋分野
自尾十度至斗十度百三十五分而終曰析木之次今
燕分野凡天有十二次日月之所躔也地有十二分王
侯之所國也愚謂通典云國之分野上配天象始於周
季世紀所云葢以星官之書自黄帝始也
　　　顓帝九州
冀兖青徐揚荆豫梁雍帝王世紀云顓帝所建帝嚳受
之孔子稱其地北至幽陵南暨交趾西蹈流沙東極蟠
木是以建萬國而制九州通典亦謂顓帝置九州葉氏
云祭法共工氏之霸九州也其子曰后土能平九州則
九州之名舊矣(幽陵幽州交趾交州流沙在沙州西/蟠木東海度索山上有屈盤桃木)
　　　舜十二州
冀兖青徐揚荆豫梁雍幽并營孔氏云禹治水之後舜
分冀為幽并分青為營馬氏云禹平水土置九州舜以
冀州之北廣大分置并州燕齊遼逺分燕為幽齊為營
漢地理志云堯遭洪水天下分絶為十二州禹平水土
更制九州列五服與孔馬之説異愚謂舜典言肇十有
二州咨十有二牧而後命禹平水土當以漢志為正鄭
氏謂分衞為并燕以北為幽分齊為營朱氏謂分冀東
恒山之地為并又東北醫無閭之地為幽又青之東北
遼東等處為營而冀止有河内之地今河東一路是也
劉氏云冀州之域大於九州於是分為幽并以此二州
北扞夷狄使不得接於王畿書大傳虞夏傳云兆十有
二州注兆域也為營域以祭十二州之分星也
　　　五服
甸侯綏要荒葉氏云禹制五服毎服率五百里而王畿
甸服在其内則一方為二千五百里東西南北相距各
五千里此所謂弼成五服至于五千者也至周而益為
九畿毎畿亦五百里而王畿又不在内則一方為五千
里南北東西各萬里周之地果如是廣乎學者求其説
而不得故鄭氏以堯舊服五千里至禹治水之後又増
其倍謂禹貢所記為舊服所増之數以與周制合又謂
周公攝政斥大九州之境故五等諸侯之封大者増其
五之四小者增其十之五此皆矯妄不經無所取信以
周官大司馬九畿之籍考之方千里曰國畿其外亦皆
以方言方者謂四方也四方環之為千里徑數之每方
當止為二百五十里則周之畿為儉於禹矣林氏云以
王制考之堯都冀州自恒山至南河千里自東河至西
河千里此畿内千里即甸服也自東河至東海千里自
西河至流沙千里此千里建五百里侯服五百里綏服
而東海流沙之外則為要荒誠合經之所載至於南北
則有盈縮焉以北考之冀之北距恒山已接於邊陲其
間何以容二千五百里之侯綏要荒哉以南考之自南
河至江千里已建侯服綏服矣自江至衡山千里則要
荒二服又在九州之内矣然自衡山至南海又千里揚
州之境且南距海則九州且包乎要荒之外是以南考
之則太盈以北考之則太縮實疑而未知其説意其必
有乘除相補於其間也應氏云自秦而上西北袤而東
南蹙自秦而下東南展而西北縮古今之疆理天地之
大運中國夷狄之消長大略可見當先王盛時東西南
北各有不盡之地葢聽四夷居之不勞中國以事外也
若禹貢之東漸西被而朔南咸暨特其聲教之所及非
必貢賦之所限也故外薄四海弼成五服至于五千者
此區域之大數而疆理之畧者也四海之内斷長補短
方三千里者此民田之大數而疆理之詳者也觀於曰
内曰外二字而治之詳略可知矣王氏曰舜之五服侯
甸綏三服在九州之内要服有夷荒服有蠻在九州之
外成周九服侯甸男采衞要六服在九州之内夷鎮蕃
三服在九州之外
　　　禹九州
冀兖青徐揚荆豫梁雍通典云雍州西境流沙之西荆
州南境五嶺之南所置郡縣並非九州封域之内帝王
世紀云堯遭洪水分為十二州今虞書是也及禹平水
土還為九州今禹貢是也是以其時九州之地凡二千
四百三十萬八千二十四頃定墾者九百一十萬八千
二十四頃不墾者千五百萬二千頃民口千三百五十
五萬三千九百二十三人至於塗山之㑹諸侯承唐虞
之盛執玉帛亦有萬國是以山海經稱禹使大章歩自
東極至于西垂二億三萬三千五百里七十一歩又使
豎亥步南極盡於北垂二億三萬三千五百里七十五
步四海之内則東西二萬八千里南北二萬六千里出
水者八千里受水者八千里名山五千三百五十經六
萬四千五十六里出銅之山四百六十七出鐵之山三
千六百九以供財用蘇氏云堯水河為患最甚江次之
淮次之河行冀兖為多而青徐其下流被害亦甚堯都
於冀故禹行自冀始次于兖次于青次于徐四州治而
河患衰矣雍豫雖近河以下流既治可以少緩也故次
于揚次于荆以治江淮江淮治而水患平故次于豫次
于梁次于雍以治江河上流之餘患而雍最高故終焉
朱氏云冀州極濶河東河北皆屬焉雍州亦濶陝西五
路皆屬焉若青兖徐豫則疆界有不足者矣鄭氏云州
縣之設有時而更山川之形千古不易所以禹貢分州
必以山川定經界使兖州可移而濟河之兖不能移使
梁州可遷而華陽黒水之梁不能遷是故禹貢為萬世
不易之書(薛氏云至夏復/為禹貢之九州)
　　　萬國
鄭氏云州十有二師每一師領百國每州千二百國畿
外八州總九千六百國其餘四百國在畿内唐虞土方
萬里九州之内地方七千里劉氏云一州十二師以商
周之制推之則連率卒正之類也以五長稽之則五國
有長而十長有師乎十長之師凡五十國一州十二師
則六百國也州六百國計十二州則七千二百國也十
二州之外薄于四海又有五長是以禹㑹諸侯於塗山
執玉帛者萬國也葉氏云所謂萬國者槩其成數未必
實有之也(吕氏春秋王者之封建也彌近彌大彌逺彌/小海上有十里之諸侯以大使小以重使輕)
(以衆使寡漢上朱氏曰建萬/國者衆建諸侯而少其力)
　　　商九有
爾雅九州兩河間曰冀河南曰豫河西曰雝漢南曰荆
江南曰揚濟河間曰兖濟東曰徐燕曰幽齊曰營孫炎
云此盖殷制孔氏云禹貢有梁青無幽營周禮有幽并
無徐營孫炎以爾雅之文與禹貢不同於周禮又異故
疑為殷制耳亦無明文言殷改夏也地理志云殷因於
夏無所變改陸氏曰禹貢有青徐梁而無并幽營爾雅
有徐幽營而無青梁并職方有青幽并而無徐梁營三
代不同故也陳氏云商書言九有之師商頌言奄有九
有式于九圍王制於商亦言九州千七百七十三國則
商之九州盖亦襲夏而已通典云塗山之㑹萬國四百
年間逓相兼并殷湯受命其能存者三千餘國亦為九
州(冀州在兩河之閒西則龍門之河東則洚水大陸之/河洚水大陸今冀貝二州界  論語三分天下有其)
(二注天下歸文王者六州荆梁/雍豫徐揚也惟兖青冀尚屬紂)
　　　周九州
揚荆豫青兖雍幽冀并鄭氏注揚荆豫兖雍冀與禹貢
畧同青州則徐州地也幽并則青冀之北也無徐梁晉
地理志云成王時改作禹貢徐梁入於青雍冀野析於
幽并王氏云九州之序禹貢始於冀次以兖而終於雍
職方氏則始於揚次以荆而終於并者盖禹貢言治水
之序也職方言逺近之序也治水則自帝都而始然後
順水性所便自下而上故由兖至雍而止也以逺近言
之則周之化自北而南為逺故闗雎鵲巢之詩分為二
南漢廣亦言文王之道被於南國德化之所及以逺為
至也始於揚則以揚在東南次以荆則以荆在正南終
於并州以并在正北先逺而後近也左傳王使詹桓伯
辭於晉曰我自夏以后稷魏駘芮岐畢吾西土也及武
王克商蒲姑商奄吾東土也巴濮楚鄧吾南土也肅慎
燕亳吾北土也漢賈捐之曰武丁成王殷周之大仁也
然地東不過江黃西不過氐羌南不過蠻荆北不過朔
方(鄭氏鍔曰周無徐州葢其地為淮夷徐奄所有李氏/曰周都雍不可不廣故合梁雍為一徐地狹隘故青)
(兼/之)
　　　九畿　九服　六服　五服
大司馬九畿方千里曰國畿其外侯甸男采衛蠻夷鎮
蕃職方氏九服方千里曰王畿其外侯甸男采衛蠻夷
鎮藩大行人邦畿方千里其外侯甸男采衛要服九州
之外謂之蕃國周官六服羣辟罔不承德六年五服一
朝周語祭公謀父曰先王之制邦内甸服邦外侯服侯
衛賔服蠻夷要服戎翟荒服甸服者祭侯服者祀賔服
者享要服者貢荒服者王日祭月祀時享嵗貢終王先
王之訓也葉氏曰禹别九州制天下為五服王畿在其
内周公分天下為九畿而王畿不與以侯甸男采衛之
在中國者為五服言罔不承德則舉六服合王畿言也
言六年一朝則舉五服别諸侯言也鄭氏以殷之大界
方三千里以開方計之方千里者九其一為縣内餘八
各立一州合内外總為千七百七十三國周公復唐虞
之地分五服為九其要服之内方七千里意以夏末既
衰中國之地為四夷所侵至周方能復之今考於禹貢
所謂五服皆五百里為别則是要服之内通於四靣距
中國之地乃方三千里達於荒服止於五千里康成既
以殷之大界方三千里矣固合於禹貢中國之地而謂
四夷所侵者果何地也周公雖斥大九州之界而地加
於禹貢者纔五百里今職方氏分九州之邦國方千里
為王畿自侯甸男至于采衛皆方五百里是五服之地
方二千五百里合王畿計之方三千五百里由三千五
百里分之合四靣相距方七千里廼康成所謂要服之
内也葢禹貢所謂要荒即周官所謂蠻夷鎮蕃通要荒
而合於禹貢中國之地則唐虞夏殷之時中外凡方一
萬里通蠻夷鎮蕃而合於周官則周公之時中外凡萬
一千里以其一千里之多是以周公斥大封疆纔五百
里康成不知異同在此而唯見要服之内方七千里乃
牽左氏執玉帛者萬國之説而謂唐虞之時非七千里
不能容之且仲虺之誥言表正萬邦纘禹舊服則是湯
之時固有萬國矣所謂大界三千里者何以能容之也
然則九州之内千七百七十三國未必殷制王氏曰畿
言其有界畫服言其服王事六年五服一朝者以侯甸
男邦采衛言也六服羣辟㒺不承德者兼要服而言之
也先王之制中國五服而周官言六者葢近中國之夷
狄承德則國家閒暇可以明政刑之時也方是時也四
征弗庭其治未若制禮之際為已備矣故其限朝止於
五服而已周官行人於六服之見則及於要服者則其
治為尤詳於四征弗庭之時也近中國之夷狄非特承
德而又能入貢以來見焉則制禮以致太平者此其極
也鄭氏曰要服蠻服也九州之外夷鎮蕃服也(陳氏曰/衛服之)
(外聖人雖制之服而不必其來故/武成洛誥康王之誥止言五服)易氏曰禹之五服則
計其一靣之數周之九服則計其兩靣之數禹之甸服
千里而止言五百里是計其一靣者也周之王畿與禹
之甸服同不言五百里而兼言千里是計其兩靣之相
距者也蓋禹之五服王畿在内王畿千里而兩靣各五
百里數其一靣故曰五百里甸服自甸服至荒服皆數
其一靣每靣各五百里總為二千五百里兩靣相距則
凡五千里職方氏所載則王畿不在九服之内自方五
百里之侯服至於方五百里之蕃服其名凡九九服每
靣各二百五十里通為二千二百五十里兩靣相距則
通為四千五百里并王畿千里則通為五千五百里其
增於禹者五百里之蕃服耳然周之蕃服雖不列於禹
貢九州之外而禹貢九州之外咸建五長東漸西被即
成周蕃服之域是周之蕃服其名雖増於禹而其地未
嘗增也周之邦畿即禹貢之甸服周之侯甸即禹貢之
侯服周之男采即禹貢之綏服周之衞蠻即禹貢之要
服周之夷鎮即禹貢之荒服(吕氏曰在商之時古公以/皮幣犬馬珠玉事獯鬻而)
(商王不知在周之時晉國拜戎不暇而周/室不與然則三代禦邊之略葢可知矣)
　　　千八百國
洛誥傳云天下諸侯采服來受命於周者千七百七十
三諸侯晉地理志云武王設爵惟五分土惟三封同姓
五十餘國周公康叔建於魯衛各數百里太公封於齊
表東海者也凡一千八百國布列於五千里内而太昊
黄帝之後唐虞侯伯猶存于時治致太平政稱刑措民
口千三百七十一萬四千九百三十三葢周之盛也其
衰也則禮樂征伐出自諸侯強吞弱而衆暴寡春秋之
初尚有千二百國迄獲麟之末二百四十二年弑君三
十六亡國五十二諸侯奔走不得保其社稷者不可勝
數而見於春秋經傳者百有七十國焉百三十九知其
所居(魯邾鄭宋紀衛西虢莒齊陳把蔡邢郕晉薛許鄧/秦曹楚隨黄梁虞鄖小邾徐燕鄀麇舒庸郯萊吳)
(越有窮三苖𤓰州有虞東虢共宿申夷向南燕滕凡戴/息郜芮魏淳于榖巴州蓼羅頼牟葛譚蕭遂滑權鄣霍)
(耿江冀弦道栢㣲鄫厲項宻任須句顓臾頓管雍畢豐/邘應蔣茅胙䕫介焦沈六巢根牟唐黎邭瑕寒冇鬲斟)
(灌斟尋過有過戈偪陽邿鑄豖韋唐杜楊豳鄶觀扈邳/胡黎大庭駘岐邶鍾吾蒲姑昆吾房宻須甲父鄅桐亳)
(韓/趙)三十一國盡亡其處(祭極荀賈貳軫絞於餘丘陽箕/英氏毛聃莘偪封父仍有仍崇)
(鄟庸姺奄商奄襃姒蓐/有緍闕鞏飂鬷夷窮桑)蠻夷戎狄不在其間五伯迭興
總其盟㑹陵夷至于戰國遂有七王(韓魏趙燕/齊秦楚)又有宋
衛中山不斷如綫今按大庭神農也窮桑少皞也又以
虞夏商諸侯並列(有仍斟尋之類二指掌圖發微圖見/於經傳者一百  十四國夷狄不在)
(其/數)戰國䇿顔斶云古大禹之時諸侯萬國及湯之時諸
侯三千當今之世南靣稱寡者乃二十四帝王世紀云
周克商制五等之封凡千七百七十三國戰國存者十
餘周之列國唯有燕衞秦楚而已齊及三晉皆以簒亂
南靣稱王衞雖得存不絶若綫吕氏云天下之戰國七
秦變於戎者也楚變於蠻者也燕變於狄者也魏趙韓
齊皆大夫竊國者也周禮疏曰畿外八州州别置二百
一十國天子縣内九十三國凡九州千七百七十三國
通畿内外是殷周國數也(鄭語史伯曰當成周者南有/荆蠻申吕應鄧陳蔡隨唐北)
(冇衛燕翟鮮虞路洛泉徐蒲西有虞虢晉隗霍楊魏芮/東有齊魯曹宋滕薛鄒莒  史記諸侯表武王成康所)
(封數百而同姓五十五地上不過百里下三十里國錢/氏春秋輿地攷一百八十有四國夷狄亦興攷其  都)
(則中國之缺者十六/夷狄之缺者十一)
　　　星土
鄭司農説星土以春秋傳曰參為晉星商主大火國語
曰嵗之所在則我有周之分野之屬是也康成謂九州
諸國中封域於星亦有分焉其書亡矣堪輿雖有郡國
所入度非古數也今其存可言者十二次之分也星紀
吳越也𤣥枵齊也娵訾衞也降婁魯也大梁趙也實沈
晉也鶉首秦也鶉火周也鶉尾楚也夀星鄭也大火宋
也析木燕也此分野之妖祥主用客星彗孛之氣為象
孔氏曰星紀在於東北吳越實在東南魯衞東方諸侯
遥屬戌亥之次又三家分晉方始有趙而韓魏無分趙
獨有之漢書地理志分郡國以配諸次其地分或多或
少鶉首極多鶉火甚狹徒以相傳為説其源不可得聞
於其分野或有妖祥而為占者多得其效盖古之聖哲
有以度知非後人所能測也陳氏曰九州十二域或繫
之北斗或繫之二十八宿或繫之五星雍主魁冀主樞
青兖主機揚徐主權荆主衡梁主開陽豫主揺光此繫
之北斗者也星紀吳越𤣥枵齊娵訾衛降婁魯大梁趙
實沈晉鶉首秦鶉火周鶉尾楚夀星鄭大火宋析木燕
此繫之二十八宿者也嵗星主齊吳熒惑主楚越鎮星
主王子太白主大臣辰星主燕趙代此繫之五星者也
然吳越南而星紀在丑齊東而𤣥枵在子魯東而降婁
在戍東西南北相反而相屬何耶先儒以謂古者受封
之月嵗星所在之辰其國屬焉觀春秋傳凡言占相之
術以嵗之所在為福嵗之所衝為災故師曠梓慎裨竈
之徒以天道在西北而晉不害嵗在越而吳不利嵗淫
𤣥枵而宋鄭饑嵗弃星紀而周楚惡嵗在豖韋而蔡禍
嵗及大梁而楚凶則古之言星次者未嘗不視嵗之所
在也梓慎曰龍宋鄭之星也宋大辰之虚也陳大皞之
虛也鄭祝融之虛也皆火房也衛高陽之虛也其星為
大水以陳為火則大皞之木為火母故也以衛為水則
高陽水行故也子產曰遷閼伯於商丘主辰商人是因
故辰為商星遷實沈于大夏主參唐人是因故參為晉
星然則十二域之所主亦若此也易氏曰在諸侯則謂
之分星在九州則謂之星土九州星土之書亡矣今其
可言者十二國之分考之傳記烖祥所應亦有可證而
不誣者昭十年有星出於婺女鄭裨竈曰今兹嵗在顓
頊之墟姜氏任氏實守其地釋者以顓頊之墟為𤣥枵
此𤣥枵為齊之分星而青州之星土也昭三十二年吳
伐越晉史墨曰越得嵗而吳伐之必受其凶釋者以為
嵗在星紀此星紀為越之分星而揚州之星土也昭元
年鄭子產曰成王滅唐而封大叔焉故參為晉星實沈
為參神此實沈為晉之分星而并州之星土也襄九年
晉士弱曰陶唐氏之火正閼伯居商丘相土因之故商
主大火此大火為宋之分星而豫州之星土也昭十七
年星孛及漢申須曰漢水祥也衞顓頊之墟故為帝丘
其星為大水此娵訾為衞之分星而冀州之星土也襄
二十八年春無冰梓慎曰嵗在星紀而淫于𤣥枵虵乘
龍龍宋鄭之星此夀星為鄭之分星而亦豫州之星土
也鄭語周史曰楚重黎之後也黎為高辛氏火正此鶉
尾為楚之分星而荆州之星土也爾雅曰析木謂之津
釋者謂天漢之津梁為燕此析木為燕之分星而幽州
之星土也以至周之鶉火秦之鶉首趙之大梁魯之降
婁無非以其州之星土而為其國之分星所占烖祥其
應不差然亦有可疑者武王伐殷嵗在鶉火伶州鳩曰
嵗之所在我有周之分野盖指鶉火為西周豐岐之地
今乃以當洛陽之東周何也周平王以豐岐之地賜秦
襄公而其分星乃謂之鶉首又何也如燕在北而配以
東方之析木魯在東而配以西方降婁秦居西北而鶉
首次於東南吳越居東南而星紀次於東北此皆稽之
分野有不合者賈氏以為古者受封之月嵗星所在之
辰恐不其然若謂受封之辰則春秋戰國之諸侯以之
占妖祥可也後世占分野而妖祥亦應豈皆古者受封
之辰乎此堪輿之書雖足攷古而言郡國所入之度則
非古之法理道要訣云周季上配天象有十三國吕氏
云十二次盖戰國言星者以當時所有之國分配之唐
氏云子產言封實沈于大夏主參封閼伯于商丘主辰
則辰為商丘分參為大夏分其來已久非因封國始有
分野若以封國嵗星所在即為分星則每封國自有分
星不應相土因閼伯晉人因實沈矣又漢魏諸儒辰次
度各用當時厯數與嵗差遷徙亦非天象度數之正惟
唐一行下觀山河兩戒上考雲漢之終始斗杓之内外
以定分星之次更以七宿之中分四象中位自上元之
首以度數紀之而著其分野最得天象之正
　　　四極　四荒
爾雅東至於泰逺西至於邠國(説文作汃國汃西/極之水也府巾切)南至
於濮鈆北至於祝栗謂之四極此四方極逺之國觚竹
北户西王母日下謂之四荒觚竹者漢地理志遼西令
支有孤竹城(齊語北伐山戎刜令支斬孤竹括地志孤/竹殷諸侯古城在平州盧龍縣南十二里)
(史記正義孤竹君是殷湯正月/三日丙寅封相傳至夷齊之父)北户者即日南郡(顔師/古曰)
(在日之南所謂開北户以向日者秦始皇紀南至北嚮/户輿地廣記景州北景縣漢屬日南後為林邑所據晉)
(九真太守灌邃討林邑於其國五月五日立八尺表日/景在表南九寸一分故自北景以南皆開北戸以嚮日)
(唐於驩州南境僑立景州非正北景/也淮南墜形訓南方曰都廣曰及户)西王母者山海西
荒經西海之中流沙之濱有崑崙之丘有人戴勝虎齒
名曰西王母(穆天子𫝊天子賓于西王母乃紀/其跡于弇山名曰西王母之山)日下者
日所出處其下之國(淮南天文訓日出于暘谷浴于咸/池拂于扶桑是謂晨明通典東夷)
(有扶桑在中國之東其土多扶桑木倭一名日本自云/國在日邊山海東荒經大荒之中有山曰大言日月所)
(出有大人之國有山曰合虚日月所出有中容之國/吕氏春秋禹東至摶木之地日出九津青羌之野)吕
氏春秋凡四海之内東西二萬八千里南北二萬六千
里水道八千里受水者亦八千里通谷六名川六百陸
注三千小水萬數凡四極之内東西五億有九萬七千
里南北亦五億有九萬七千里極星與天俱遊而天樞
不移冬至日行逺道周行四極命曰𤣥明夏至日行近
道乃參于上當樞之下無晝夜白民之南建木之下日
中無影呼而無響盖天地之中也尸子云八極之内有
君長者東西二萬八千里南北二萬六千里故曰天左
舒而起牽牛地右濶而起畢昴(淮南墬形訓八極東北/方曰方土之山曰蒼門)
(東方曰東極之山曰開明之門東南方曰皮母之山曰/陽門南方曰南極之山曰暑門西南方曰編駒之山曰)
(白門西方曰西極之山曰閶闔之門西北方曰不/周之山曰幽都之門北方曰北極之山曰寒門)張衡
靈憲云八極之維徑二億三萬二千三百里南北則短
減千里東西則廣增千里自地至天半於八極則地之
深亦如之朱文公謂爾雅四極恐未必然邠國近在秦
隴非絶逺之地也靈憲所言八極之廣原於厯算若有
据依然非専言地之廣狹也(吕氏春秋九塞大汾㝠阨荆/阮方城殽井陘令疪句注居)
(庸/)
　　　秦四十郡
晉地理志云始皇初并天下懲㣻戰國削罷列侯分天
下為三十六郡内史(漢三輔及/𢎞農郡)三川(漢河内河/南兩郡)河東南
陽南郡九江(漢並/因之)鄣郡(治故鄣在今湖州長興縣西南/它郡所治當考漢改為丹陽郡)
㑹稽潁川(漢並/因之)碭郡(漢梁/國)泗水(漢改為/沛郡)薛郡(漢魯/國)東郡
琅邪(漢並/因之)齊郡(漢齊/國)上谷漁陽右北平遼西遼東代郡
鉅鹿邯鄲上黨太原雲中(漢並/因之)九原(漢改為/五原郡)鴈門上郡
隴西北地漢中巴郡蜀郡(漢並/因之)黔中(漢改為武陵郡今/鼎澧辰沅黔州之)
(地/)長沙(漢長/沙國)凡三十六郡於是興師踰江平取百越置
桂林(漢改為/鬱林郡)南海(治畨禺/漢因之)象郡(漢改為/日南郡)閩中(徐廣曰治/候官漢武)
(帝虛/其地)合四十郡郡一守焉其地則西臨洮而北沙漠東
縈西帶皆臨大海秦紀云地東至海暨朝鮮西至臨洮
羌中南至北嚮户北據河為塞並陰山至遼東周書作
雒篇千里百縣縣有四郡(説文周制天子地方千/里分為百縣縣有四郡)吕氏
曰春秋之時郡屬於縣趙簡子誓衆所謂上大夫受縣
下大夫受郡是也戰國之時縣屬於郡秦紀惠文十年
魏納上郡十五縣是也方孝公商鞅時并小鄉為大縣
縣一令尚未有郡牧守稱及魏納上郡之後十餘年秦
紀始書置漢中郡或者山東諸侯先變古制而秦效之
歟按戰國䇿楚王以新城為主郡以此攷之郡之所治
必居形勢控扼之地郡者縣之主故謂之主郡又云三
川河東在諸郡之首者盖所以陪輔闗中地勢莫重焉
即漢所謂三河也漢分三川為河南河内與河東號為
三河史記貨殖𫝊曰昔唐人都河東殷人都河内周人
都河南夫三河在天下之中若鼎足王者所更居也建
國各數百千嵗胡氏曰郡縣天下可以持承平不可以
支變故封建諸侯可以持承平可以支變故孫氏曰郡
縣之制盡剗根著之舊以為空虛之天下匹夫亡秦五
胡覆晉盜賊簒唐此非有秦人取天下之威而失之反
掌(漢高祖紀有東陽郡吳郡郯郡灌嬰𫝊/冇豫章郡皆非秦郡盖楚漢之際所置)
　
　
　
　
　
　
　
　
　
　
　
　
　
　通鑑地理通釋卷一
