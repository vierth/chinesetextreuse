卷三
　　梁　　　蕭　　　子　　　顯　　　撰
　夲紀第三
　　武帝
世祖武皇帝諱賾字宣逺太祖長子也小諱龍兒生扵
建康青溪宅其夜陳孝后劉昭后同夢龍據屋上故字
上焉初為尋陽國侍郎辟州西曺書佐出為贑令江州
刺史晉安王子勛反上不従命南康相沈肅之縶上扵
郡獄族人蕭欣祖門客桓康等破郡迎出上肅之率将
吏數百人追撃上與左右拒戰生獲肅之斬首百餘級
遂率部曲百餘人舉義兵始興相殷孚将萬兵赴子勛
扵尋陽㦯勸上擊之上以衆寡不敵避屯揭陽山中聚
衆至三千人子勛遣其将戴凱之為南康相及軍主張
宗之千餘人助之上引兵向郡撃凱之别軍主程超數
百人扵南康口又進撃宗之破斬之遂圍郡城凱之以
數千人固守上親率将士盡日攻之城陷凱之奔走殺
偽贑令陶沖之上即據郡城遣軍主張應期鄧恵真三
千人襲豫章子勛遣軍主談秀之等七千人與應期相
拒扵西昌築營壘交戰不能決聞上将自下秀之等退
散事平徴為尚書庫部郎征北中兵𠫭軍西陽縣子帶
南東莞太守越騎校尉正員郎劉韞撫軍長史襄陽太
守别封贑縣子邑三百戸固辭不受轉寧朔将軍廣興
相桂陽王休範反上遣軍襲尋陽至北嶠事平除晉熙
王安西諮議不拜復還郡轉司徒右長史黄門郎沈攸
之在荆椘宋朝密為之備元徽四年以上為晉熙王鎮
西長史江夏内史行郢州事順帝立徴晉熙王燮為撫
軍揚州刺史以上為左衛将軍輔燮俱下沈攸之事起
未得朝廷䖏分上以中流可以待敵即據盆口城為戰
守之備太祖聞之喜曰此真我子也上表求西討不許
乃遣偏軍援郢平西将軍黄回䓁皆受上節度加上冠
軍将軍持節昇眀二年事平轉散騎常侍都督江州豫
州之新蔡晉熙二郡軍事征虜将軍江州刺史持節如
故封聞喜縣侯邑二千戸其年徴侍中領軍将軍給鼓
吹一部府置佐史領石頭戍軍事尋又加持節督京畿
諸軍事三年轉散騎常侍尚書僕射中軍大将軍開府
儀同三司進爵為公持節都督領軍如故給班劍二十
人齊國建為齊公世子改加侍中南豫州刺史給油絡
車羽葆鼓吹増班劍為四十人以石頭為世子宫官置
二率以下坊省服章一如東宫進爵王太子太祖即位
為皇太子建元四年三月壬戌太祖崩上即位大赦征
鎮州郡令長軍屯營部各行喪三日不得擅離任都邑
城守防備幢隊一不得還乙丑稱先帝遺詔以司徒褚
淵録尚書事尚書左僕射王儉為尚書令車騎将軍張
敬兒為開府儀同三司詔曰喪禮雖有定制先旨每存
簡約内官可三日一還臨外官間一日還臨後有大喪
皆如之丁夘以右衛将軍呂安國為司州刺史庚午以
司空豫章王嶷為太尉癸酉詔曰城直之制厯代宜同
頃嵗逋弛遂以萬計雖在憲冝懲而原心可亮積年逋
城可悉原蕩自兹以後申眀舊科有違糾裁庚辰詔曰
比嵗未稔貧窮不少京師二岸多離其弊遣中書舎人
優量賑䘏夏四月丙午以輔國将軍張倪為兖州刺史
辛夘追尊穆妃為皇后五月乙丑以丹陽尹聞喜公子
良為南徐州刺史甲戌以新除左衛将軍垣崇祖為豫
州刺史癸未詔曰頃水雨頻降潮流荐滿二㟁居民多
所淹漬遣中書舍人與兩縣官長優量賑䘏六月甲申
立皇太子長懋詔申壬戍赦恩百日乙酉以鄱陽王鏘
為雍州刺史臨汝公子卿為郢州刺史甲午以寧朔将
軍臧靈智為越州刺史丙申立皇太子妃王氏進封聞
喜公子良為竟陵王臨汝公子卿為廬陵王應城公子
敬為安陸王江陵公子懋為晉安王枝江公子隆為随
郡王皇子子真為建安王皇孫昭業為南郡王戊戌詔
曰水潦為患星緯乖序京都囚繋可剋日訊決諸逺獄
委刺史以時察判建康秣陵二縣貧民加賑賜必令周
悉呉興義興遭水縣蠲除租調癸夘以司徒褚淵為司
空驃騎将軍秋七月庚申以衛尉蕭順之為豫州刺史
壬戌以冠軍将軍垣榮祖為青冀二州刺史八月癸夘
司徒褚淵薨九月丁巳以國哀故罷國子學己巳以前
軍将軍姜伯起為秦州刺史辛未以征南将軍王僧䖍
為左光禄大夫開府儀同三司尚書右僕射王奐為湘
州刺史冬十二月己丑詔曰縁淮戍将久䖏邉勞三元
行始宜沾恩慶可遣中書舍人宣㫖臨會後每嵗皆如
之庚子以太子左衛率戴僧静為徐州刺史
永明元年春正月辛亥車駕祀南郊大赦改元壬子詔
内外羣僚各舉朕違肆心規諌又詔王公卿士各舉所
知随方登叙詔曰經邦之寄寔資莅民守宰禄俸盖有
恒凖往以邉虞告警故㳂時損益今區㝢寧晏庶績咸
熙念勤簡能宜加優奨郡縣丞尉可還田秩太尉豫章
王嶷領太子太傅䕶軍将軍長沙王晃為南徐州刺史
鎮北将軍竟陵王子良為南兖州刺史庚申以侍中蕭
景先為中領軍壬戍立皇弟鋭為南平王鏗為宜都王
皇子子明為武昌王子罕為南海王甲子為築青溪舊
宫詔槊仗瞻履二月辛巳以征虜将軍楊炅為沙州刺
史辛丑以隴西公宕昌王梁彌機為河凉二州刺史東
羌王像舒彭為西凉州刺史三月癸丑詔曰宋徳将季
風軌陵遲列宰庶邦彌失其序遷謝遄速公私凋弊泰
運初基草昧惟始思述先範永隆治根莅民之職一以
小滿為限其有聲績剋舉厚加甄異理務無庸随時代
黜丙辰詔曰朕自丁荼毒奄便周忌瞻言負荷若墜淵
壑而逺圖尚蔽政刑未理星緯失序隂陽愆度思播先
澤兼酬天𤯝可申辛亥赦恩五十日以期訖為始京師
囚繋悉皆原宥三署軍徒優量降遣都邑鰥寡尤貧詳
加賑䘏戊寅詔四方見囚罪無輕重及刼賊餘口長徒
勑繋悉原赦逋負督贓建元四年三月以前皆特除夏
四月壬午詔曰魏矜袁紹恩洽丘墓晉亮兩王榮覃餘
裔二代𢎞義前載美談袁粲劉秉與先朝同奨宋室沈
攸之扵景和之世特有迺心雖末節不終而始誠可録
嵗月彌往宜特優降粲秉前年改葬塋兆未修材槨可
為經理令粗足周禮攸之及其諸子喪柩在西者可符
荆州送反舊墓在所為營𦵏事五月丁酉車騎将軍張
敬兒伏誅六月丙寅詔凡坐事應覆治者在建元四年
三月以前皆原宥秋七月戊戌新除左光禄大夫王僧
䖍加特進九月己夘以荆州刺史臨川王映為驃騎将
軍冠軍将軍廬陵王子卿為荆州刺史呉郡太守安陸
侯緬為郢州刺史
二年春正月乙亥以司州刺史呂安國為南兖州刺史
征北将軍竟陵王子良為䕶軍将軍兼司徒征北長史
劉悛為司州刺史丙子以右光禄大夫王延之為特進
三月乙亥以呉興太守張岱為南兖州刺史前将軍王
奐為江州刺史平北将軍呂安國為湘州刺史戊寅以
少府趙景翼為廣州刺史夏四月甲辰詔揚南徐南兖
徐兖五州統内諸獄并豫江三州府州見囚江州尋陽
新蔡兩郡繋獄竝部送還臺湏候克日斷枉直縁江逺
郡及諸州委刺史詳察訊己巳以寧朔将軍程法勤為
寧州刺史六月癸夘車駕幸中堂聽訟乙巳以安陸王
子敬為南兖州刺史戊申以黄門侍郎崔平仲為青冀
二州刺史秋七月癸未詔曰夫樂所自生先哲垂誥禮
不忘夲積代同風是以漢光遲回扵南陽魏文殷勤扵
譙國青溪宫體天含暉則地栖寳光定靈源允集符命
在昔期運初開經綸方逺繕築之勞我則未暇時流事
往永惟哽咽朕以寡薄嗣奉鴻基思存締構式表王跡
考星創制揆日興功子来告畢規摹昭備宜申釁落之
禮以暢感慰之懐可克日小會甲申立皇子子倫為巴
陵王八月丙午車駕幸舊宫小會設金石樂在位者賦
詩詔申京師獄及三署見徒量所降宥領宫職司詳賜
幣帛戊申車駕幸𤣥武湖講武甲子詔曰窆枯掩骼義
重前誥䘏老哀癃寔惟令典朕求思民瘼弗忘鑒寐聲
憓未敷物多乖所京師二縣或有久墳毁彂可随宜掩
埋遺骸未櫬竝加斂瘞疾病窮困不能自存者詳為條
格竝加沾賚冬十月丁巳以桂陽王鑠為南徐州刺史
十一月丁亥以始興王鏗為益州刺史
三年春正月丙辰以大司農劉楷為交州刺史安西諮
議𠫭軍崔慶緒為南梁秦二州刺史甲申以晉安王子
懋為南豫州刺史辛夘車駕祀南郊大赦都邑三百里
内罪應入重者降一䓁餘依赦制劾繋之身降遣有差
賑䘏二縣貧民又詔曰春秋國語云生民之有學斆猶
樹木之有枝葉果行育徳咸必由茲在昔開運光宅華
夏方𢎞典謨克隆教思命彼有司崇建庠塾甫就經始
仍離屯故仰瞻徽猷嵗月彌逺今遐邇一體車軌同文
宜髙選學官廣延冑子又詔守宰親民之要刺史案部
所先宜嚴課農桑相土揆時必窮地利若耕蠶殊衆足
厲浮惰者所在即便列奏其違方驕矜佚事妨農亦以
名聞将眀賞罰以勸勤怠校覈殿最嵗竟攷課以申黜
陟二月辛丑車駕祀北郊夏四月戊戌以新除右衞将
軍豫章王世子子響為豫州刺史輔國将軍桓敬為兖
州刺史五月乙未詔曰氓俗凋弊扵茲永久雖年穀時
登而歉乏比室凡單丁之身及煢獨而秩養養孤者竝
蠲今年田租是月省總眀觀六月庚戌進河南王易度
侯為車騎将軍秋七月辛丑詔丹陽所領及餘二百里
内見囚同集京師自此以外委州郡決斷甲戌左光禄
大夫開府儀同三司王僧䖍薨丁亥以驃騎中兵㕘軍
董仲舒為寧州刺史八月乙未車駕幸中堂聽訟丁巳
以行宕昌王梁彌頡為河涼二州刺史戊午以尚書令
王儉領太子少傅太子詹事蕭順之為領軍将軍冬十
月壬戌詔曰皇太子長懋講畢當釋奠王公以下可悉
往觀禮十一月乙丑以冠軍将軍王文仲為青冀二州
刺史十二月丁酉詔曰九榖之重八材為末是故潔粢
豐盛祝史無愧扵辭不籍千畆周宣所以貽諌昔期運
初唘庶政草昧三推之典我則未暇朕嗣奉鴻基思隆
先軌載耒躬親率由舊式可以開春彂嵗敬簡元辰鳴
青鸞扵東郊冕朱紘而莅事仰薦宗禋俯朂黔皁将使
囷庾内充遺秉外牣既富而教茲焉攸在是夏琅邪郡
旱百姓芟除枯苗至秋擢穎大熟
四年春正月甲子以南琅邪彭城二郡太守随郡王子
隆為江州刺史征虜長史張瓌為雍州刺史征虜将軍
薛淵為徐州刺史䕶軍将軍兼司徒竟陵王子良進號
車騎将軍富陽人唐㝢之反聚衆桐廬破富陽錢塘等
縣害東陽太守蕭崇之遣宿衞兵出討伏誅丁酉冠軍
将軍馬軍主陳天福坐討唐㝢之燒掠百姓棄市辛夘
車駕幸中堂䇿秀才閏月癸巳立皇子子貞為邵陵王
皇孫昭文為臨汝公丁未以武都王楊集始為北秦州
刺史辛亥車駕籍田詔曰夫耕籍所以表敬親載所以
率民朕景行前規躬執良耜千畛咸事六稔可期教義
克宣誠感兼暢重以天符靈貺嵗月鱗萃寳鼎開玉匣
之祥嘉禾彂同穂之頴甘露凝暉扵坰牧神爵騫翥扵
蘭囿斯乃宗稷之慶豈寡薄所臻思俾休和覃茲黔皁
見刑罪殊死以下悉原宥諸逋負在三年以前尤窮弊
者一皆蠲除孝悌力田詳授爵位孤老貧窮賜榖十石
凡欲附農而糧種闕乏者竝加給貸務在優厚癸丑以
始興内史劉勑為廣州刺史甲寅以籍田禮畢車駕幸
閱武堂勞酒小會詔賜王公以下在位者帛有差戊午
車駕幸宣武堂講武詔曰今親閱六師少長有禮領馭
羣帥可量班賜二月己未立皇弟銶為晉熙王鉉為河
東王庚寅以光禄大夫王𤣥載為兖州刺史三月辛亥
國子講孝經車駕幸學賜國子祭酒博士助教絹各有
差夏四月丁亥以尚書左僕射栁世隆為湘州刺史臨
沂縣麥不登刈為馬芻至夏更苗秀五月癸巳詔楊南
徐二州今年戸租三分二取見布一分取錢来嵗以後
逺近諸州輸錢䖏竝減布直匹准四百依舊折半以為
永制丙午以呉興太守西昌侯鸞為中領軍秋八月辛
酉以鎮南長史蕭恵休為廣州刺史九月甲寅以征虜
将軍王廣之為徐州刺史冬十二月乙亥以東中郎司
馬崔慧景為司州刺史
五年春正月戊子以太尉豫章王嶷為大司馬車騎将
軍竟陵王子良為司徒驃騎将軍臨川王映衞将軍王
儉中軍将軍王敬則竝夲號開府儀同三司都官尚書
沈文季為郢州刺史左将軍安陸王子敬為荆州刺史
征虜将軍晉安王子懋為南兖州刺史輔國将軍建安
王子真為南豫州刺史辛夘詔曰朕昧爽丕顯思康民
瘼雖年榖亟登而饑饉代有今履端肇運陽和告始宜
協時休覃茲黎庶諸孤老貧病竝賜糧餼遣使親賦每
存均普雍司二州蠻虜屢動丁酉遣丹陽尹蕭景先出
平陽䕶軍将軍陳顯達出宛葉二月戊子車駕幸芳林
園禊宴丁未以䕶軍将軍陳顯達為雍州刺史夏四月
車駕殷祀太廟詔繫囚見徒四嵗刑以下悉原遣五年
減為三嵗京邑罪身應入重降一等六月辛酉詔曰比
霖雨過度水潦洊溢京師居民多離其弊遣中書舎人
二縣官長随宜賑賜秋七月戊申詔丹陽属縣建元四
年以来至永眀三年所逋田租殊為不少京甸之内宜
加優貸其非中貲者可悉原停八月乙亥詔今夏雨水
呉興義興二郡田農多傷詳蠲租調九月己丑詔曰九
日出商飈館登髙宴羣臣辛夘車駕幸商飈館館上所
立在孫陵崗世呼為九日臺者也丙午詔曰善為國者
使民無傷而農益勸是以十一而稅周道克隆開建常
平漢載惟穆岱畎絲枲浮汶来貢杞梓皮革必縁椘往
自水徳将謝喪亂彌多師旅嵗興饑饉代有貧室盡扵
課調泉貝傾扵絶域軍國器用動資四表不因厥産咸
用九賦雖有交貿之名而無潤私之實民咨塗炭實此
之由昔在開運星紀未周餘弊尚重農桒不殷扵曩日
粟帛輕賤扵當年工商罕兼金之儲匹夫多饑寒之患
良由圜法久廢上弊稍寡所謂民失其資能無匱乎凡
下貧之家可蠲三調二年京師及四方出錢億萬糴米
榖絲緜之属其和價以優黔首逺邦嘗市雜物非土俗
所産者皆悉停之必是嵗賦攸宜都邑所乏可見直和
市勿使逋刻冬十月甲申以中領軍西昌侯鸞為豫州
刺史侍中安陸侯緬為中領軍初起新林苑
六年春正月壬午以祠部尚書安成王暠為南徐州刺
史詔二百里内獄同集京師克日聽覽自此以外委州
郡訊察三署徒𨽻詳所原釋三月己亥以豫章王世子
子響為巴東王癸夘以光禄大夫周盤龍為行兖州刺
史五月甲午以宕昌王梁彌承為河涼二州刺史六月
甲寅以散騎常侍沈景徳為徐州刺史丙子以始興太
守房法乘為交州刺史秋七月乙巳都官尚書呂安國
為領軍将軍八月乙夘詔呉興義興水潦被水之鄉賜
痼疾篤癃口二斛老疾一斛小口五斗九月壬寅車駕
幸琅邪城講武習水歩軍冬十月庚申立冬初臨太極
殿讀時令辛酉以祠部尚書武陵王曅為江州刺史閏
月乙夘詔曰北兖北徐豫司青冀八州邉接疆場民多
懸罄原永眀以前所逋租調辛夘以尚書僕射王奐為
領軍将軍十一月乙夘以羽林監費延宗為越州刺史
庚申以後将軍晉安王子懋為湘州刺史西陽王子眀
為南兖州刺史
七年春正月丙午以中軍将軍王敬則為豫州刺史中
軍将軍陰智伯為梁南秦二州刺史戊申詔曰雍州頻
嵗戎役兼水旱為弊原四年以前逋租辛亥車駕祀南
郊大赦京邑貧民普加賑賜又詔曰春頒秋斂萬邦所
以惟懐柔逺能邇兆民所以允殖鄭渾宰邑因姓立名
王濬剖符戸口殷盛今産子不育雖炳常禁比聞所在
猶或有之誠復禮以貧殺抑亦情由俗淡宜節以嚴威
敦以恵澤主者尋舊制詳量附定蠲䘏之宜務存優厚
壬戌驃騎将軍開府儀同三司臨川王映薨戊辰詔曰
諸大夫年秩隆重禄力殊薄豈所謂下車惟舊趨橋敬
老可増俸詳給見役二月丙子以左衛将軍巴東王子
響為中䕶軍己丑詔曰宣尼誕敷文徳峻極自天彂輝
七代陶鈞萬品英風獨舉素王誰匹功隠扵當年道深
扵日月感麟厭世緬邈千祀川竭谷虚丘夷淵塞非但
洙泗湮淪至乃饗嘗乏主前王敬仰崇修寢廟嵗月亟
流鞠為茂草今學斆興立實禀洪規撫事懐人彌増欽
属可改築宗祊務在爽塏量給祭秩禮同諸侯奉聖之
爵以時紹繼壬寅以丹陽尹王晏為江州刺史癸夘以
巴陵王子倫為豫州刺史三月丁未以太子右衛率王
𤣥邈為兖州刺史庚戌以中䕶軍巴東王子響為江州
刺史中書令随郡王子隆為中䕶軍甲寅立皇子子岳
為臨賀王子峻為廣漢王子琳為宣城王子珉為義安
王夏四月戊寅詔曰婚禮下達人倫攸始周官設媒氏
之職國風興及時之詠四爵内陳義不期侈三鼎外列
事豈存奢晚俗浮麗歴茲永久毎思懲革而民未知禁
乃聞同牢之費華泰尤甚膳羞方丈有過王侯富者扇
其驕風貧者恥躬不逮㦯以供帳未具動致推遷年不
再来盛時忽往宜為節文頒之士庶竝可擬則公朝方
樏供設合巹之禮無虧寧儉之義斯在如故有違繩之
以法五月乙巳尚書令衛将軍開府儀同三司王儉薨
甲子以新除尚書左僕射栁世隆為尚書令六月丁亥
車駕幸琅邪秋八月庚子以左衛将軍建安王子真為
中䕶軍冬十月己丑詔曰三季澆浮舊章陵替吉凶奢
靡動違矩則㦯裂錦繡以競車服之飾塗金鏤石以窮
塋域之麗至班白不婚露棺累葉茍相姱衒㒺顧大典
可眀為條制嚴勒所在悉使畫一如復違犯依事糾奏
十二月己亥以中䕶軍建安王子真為郢州刺史江州
刺史巴東王子響為荆州刺史前安西司馬垣榮祖為
兖州刺史
八年春正月庚子征西大将軍王敬則進號驃騎大将
軍左将軍沈文季為領軍将軍丹陽尹鄱陽王鏘為江
州刺史詔放遣隔城虜俘聽還本土壬辰零陵王司馬
藥師薨夏四月戊辰詔公卿已下各舉所知随才授職
進得其人受登賢之賞薦非其才獲濫舉之罰秋七月
辛丑以會稽太守安陸侯緬為雍州刺史癸夘詔曰陰
陽舛和緯象愆度儲𦙍嬰患淹歴旬晷思仰祗天戒俯
紓民瘼可大赦天下癸亥詔司雍二州比嵗不稔雍州
八年以前司州七年以前逋租悉原汝南一郡復限更
申五年八月丙寅詔京邑霖雨既過居民汎濫遣中書
舎人二縣官長賑䘏乙酉以行河南王世子休留代為
秦河二州刺史壬辰以左衛将軍随郡王子隆為荆州
刺史巴東王子響有罪遣丹陽尹蕭順之率軍討之子
響伏誅冬十月丁丑詔呉興水淹過度開所在倉賑賜
癸巳原建元以前逋租十一月乙夘以建武将軍伏登
之為交州刺史十二月乙丑以振威将軍陳僧授為越
州刺史戊寅詔尚書丞郎職事繁劇䘏俸未優可量增
賜禄己夘皇子子建為湘東王癸巳以監青冀二州軍
行刺史事張沖為青冀二州刺史
九年春正月甲午以侍中江夏王鋒為南徐州刺史冠
軍将軍劉悛為益州刺史辛丑車駕祀南郊詔京師見
囚繋詳量原遣三月乙夘以南中郎司馬劉楷為司州
刺史辛丑以太子左衛率劉纉為廣州刺史夏四月乙
亥有司奏舊格一年两過行陵三月十五日曺郎以下
小行九月十五日司空以下大行今長停小行惟二州
一大行詔曰可六月甲戌以尚書左僕射王奐為雍州
刺史秋九月戊辰車駕幸琅邪城講武觀者傾都普頒
酒肉
十年春正月戊午詔諸責負衆逋七年以前悉原除髙
貲不在例孤老六疾人穀五斛内外有務衆官増禄俸
以左民尚書南平王鋭為湘州刺史司徒竟陵王子良
領尚書令右衛将軍王𤣥邈為北徐州刺史中軍将軍
廬陵王子卿進號車騎将軍北中郎将南海王子罕為
兖州刺史輔國将軍臨汝公昭文為南豫州刺史冠軍
将軍王文和為北兖州刺史二月壬寅鎮軍将軍陳顯
達領中領軍夏四月辛丑大司馬豫章王嶷薨五月己
巳司徒竟陵王子良為揚州刺史秋八月丙申以新城
太守郭安眀為寧州刺史冬十月乙丑車駕幸𤣥武湖
講武甲午車駕殷祀太廟十一月戊午詔曰頃者霖雨
樵糧稍貴京邑居民多離其弊遣中書舎人二縣官長
賑賜
十一年春正月癸丑詔京師見繋囚詳所原遣以驃騎
大将軍王敬則為司空江州刺史鄱陽王鏘為領軍将
軍鎮軍大将軍陳顯達為江州刺史右衛将軍崔慧景
為豫州刺史丙子皇太子長懋薨二月壬午以車騎将
軍廬陵王子卿為驃騎将軍南豫州刺史撫軍将軍安
陸王子敬進號車騎将軍己丑輔國将軍曺虎為梁南
秦二州刺史癸夘以新除中書監晉安王子懋為雍州
刺史丙午以冠軍将軍王文和為益州刺史三月乙亥
雍州刺史王奐伏誅夏四月壬午詔東宫文武臣僚可
悉度為太孫官屬甲午立皇太孫昭業太孫妃何氏詔
賜天下為父後者爵一級孝子順孫義夫節婦粟帛各
有差癸夘以驍騎将軍劉靈哲為兖州刺史五月戊辰
詔曰水旱成災榖稼傷弊凡三調衆逋可同申至秋登
京師二縣朱方姑熟可權斷酒庚午以輔國将軍蕭恵
休為徐州刺史丙子以左民尚書宜都王鏗為南豫州
刺史六月壬午詔霖雨既過遣中書舎人二縣官長賑
賜京邑居民秋七月丁巳詔曰頃風水為灾二岸居民
多離其患加以貧病六疾孤老稚弱彌足矜念遣中書
舎人履行沾䘏又詔曰水旱為災實傷農稼江淮之間
倉廪既虚遂草竊充斥互相侵奪依阻山湖成此逋逃
曲赦南兖兖豫司徐五州南豫州之歴陽譙臨江廬江
四郡三調衆逋宿債竝同原除其縁淮及青冀新附僑
民復除已訖更申五年是月上不豫徙御延昌殿乗輿
始登階而殿屋鳴咤上惡之虜侵邉戊辰遣江州刺史
陳顯達鎮雍州樊城上慮朝野憂惶乃力疾召樂府奏
正聲伎戊寅大漸詔曰始終大期賢聖不免吾行年六
十亦復何恨但皇業艱難萬㡬事重不能無遺慮耳太
孫進徳日茂社稷有寄子良善相毗輔思𢎞治道内外
衆事無大小悉與鸞𠫭懐共下意尚書是職務根本
悉委王晏徐孝嗣軍旅捍邉之略委王敬則陳顯達王
廣之王𤣥邈沈文季張瓌薛淵䓁百辟庶僚各奉爾職
謹事太孫勿有懈怠知復何言又詔曰我識滅之後身
上著夏衣畫天衣純烏犀導應諸器服悉不得用寳物
及織成等惟装複裌衣各一通常所服身刀長短二口
鐵環者随我入梓宫祭敬之典夲在因心東隣殺牛不
如西家禴祭我靈上慎勿以牲為祭惟設餅茶飲干飯
酒脯而已天下貴賤咸同此制未山陵前朔望設菜食
陵墓萬世所宅意常恨休安陵未稱今可用東三䖏地
最東邉以葬我名為景安陵喪禮每存省約不須煩民
百官停六時入臨朔望祖日可依舊諸主六宫竝不須
従山陵内殿鳳華夀昌耀靈三䖏是吾所改制夫貴有
天下富兼四海宴處寢息不容乃陋謂此為奢儉之中
慎勿壊去顯陽殿王像諸佛及供養具如别牒可盡心
禮拜供養之應有功徳事可專在中自今公私皆不得
出家為道及起立塔寺以宅為精舍竝嚴斷之惟年六
十必有道心聽朝賢選序已有别詔諸小小賜乞及閣
内處分亦有别牒内外禁衛勞舊主帥左右悉付蕭諶
優量驅使之勿負吾遺意也是日上崩年五十四上剛
毅有斷為治總大體以富國為先頗不喜逰宴雕綺之
事言常恨之未能頓遣臨崩又詔凡諸逰費宜従休息
自今逺近薦獻務存節儉不得出界營求相髙奢麗金
粟繒纊弊民已多珠玉玩好傷工尤重嚴加禁絶不得
有違准繩九月丙寅葬景安陵
史臣曰世祖南面嗣業功參寳命雖為繼體事實艱難
御衮垂旒深存政典文武授任不革舊章眀罰厚恩皆
由上出義兼長逺莫不蕭然外表無塵内朝多豫機事
平理職貢有恒府蔵内充民鮮勞役宫室苑囿未足以
傷財安樂延年衆庶所同幸若夫割愛懐抱同彼甸人
太祖羣昭位後諸穆昔漢武留情晚悟追恨戾園魏文
侯克中山不以封弟英賢心迹臣所未詳也
賛曰武帝丕顯徽號止戈韶嶺歇祲彭𣲖澄波威承景
厯肅御金科北懐戎款南獻夷歌市朝晏逸中外寧和
　
　
　
　
　
　
　
　
　
　
　
　
　
　
　
　南齊書卷三
　南齊書卷三考證
武帝夲紀生獲肅之斬首百餘級遂率部曲百餘人舉
　義兵○(臣祖庚/)按宋書鄧琬傳云世子與南康相沈
　用之等據郡起義宋略亦云沈肅之以郡招起義据
　此則帝與肅之同起義矣與紀互異又按通鑑考異
　曰賾始自獄中刼出琬所署南康相不容便與之同
　則宋書誤也
三年八月丁巳以行宕昌王梁彌頡為河涼二州刺史
　○(臣祖庚/)按魏書三年七月魏遣使拜宕昌王梁彌
　機兄子彌承為宕昌王與此互異
六年十月初臨太極殿讀時令○(臣宗萬/)按漢儀太史
　每嵗上其年厯先立春立夏大暑立秋立冬常讀五
　時令皇帝所服各随五時之色帝升御座尚書令以
　下就席位尚書三公郎以令署按上奏以入就席伏
　讀訖賜酒一巵据此武帝是舉盖遵古制前此未行
　故曰初臨也
　
　
　
　
　
　
　
　
　
　
　
　
　
　
　
　南齊書卷三考證
