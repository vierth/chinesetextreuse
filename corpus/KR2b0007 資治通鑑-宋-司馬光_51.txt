
　資治通鑑卷五十　　　　宋　司馬光　撰
　　　　　　　　　　　　　　胡三省　音註
　漢紀四十二(起柔兆執徐盡閼/逢困敦凡九年)
　　孝安皇帝中
元初三年春正月蒼梧鬰林合浦蠻夷反(三郡皆/屬交州)二月
遣侍御史任逴督州郡兵討之(任音壬賢曰逴音/丁角翻又音卓)　郡
國十地震　三月辛亥日有食之　夏四月京師旱
五月武陵蠻反州郡討破之　癸酉度遼將軍鄧遵率
南單于擊零昌於靈州(范書匈奴傳曰自置度遼將軍/以來皆權行其事獨遵以皇太)
(后從弟為真將軍此後更無行將軍者志云度遼將軍銀/印青綬秩二千石靈州縣屬北地郡賢曰在今慶州馬)
(嶺縣西北/零音憐)斬首八百餘級　越嶲徼外夷舉種内屬(嶲/音)
(髓徼吉弔翻/種章勇翻)　六月中郎將任尚(任音/壬)遣兵擊破先零
羌於丁奚城(零音/憐)　秋七月武陵蠻復反(復扶/又翻)州郡討
平之　九月築馮翊北界候塢五百所以備羌(馮翊北/界接安)
(定北/地)　冬十一月蒼梧鬰林合浦蠻夷降(降户/江翻)　舊制
公卿二千石刺史俱不行三年䘮司徒劉愷以為非所
以師表百姓宣羙風俗丙戌初聼大臣行三年䘮(賢曰/文帝)
(遺詔以日易月於後大臣/遂以為常至此復遵古制)　癸夘郡國九地震　十二
月丁己任尚遣兵擊零昌於北地殺其妻子燒其廬舎
斬首七百餘級(羌勢自/此衰矣)
四年春二月乙己朔日有食之　乙夘赦天下　壬戌
武庫災　任尚遣當闐種羌榆鬼等刺殺杜季貢(闐徒/賢翻)
(種章勇翻刺/七亦翻下同)封榆鬼為破羌侯　司空袁敞亷勁不阿
權貴失鄧氏㫖尚書郎張俊有私書與敞子俊怨家封
上之(怨於元翻/上時掌翻)夏四月戊申敞坐䇿免自殺俊等下獄
當死(下遐/稼翻)俊上書自訟臨刑太后詔以減死論　己巳
遼西鮮卑連休等入冦(休考異曰范書鮮卑傳上作連/  下作休連今從上文按遼西)
(郡在雒陽東北三千三百里賢曰遼/西郡故城在今平州東陽樂城是)郡兵與烏桓大人
於秩居等共擊大破之斬首千三百級　六月戊辰三
郡雨雹(雨于/具翻)　尹就坐不能定益州徴扺罪以益州刺
史張喬領其軍屯招誘叛羌稍稍降散(誘音酉降/户江翻)　秋
七月京師及郡國十雨水　九月䕶羌校尉任尚復募
効功種羌號封刺殺零昌(復扶/又翻)封號封為羗王　冬十
一月己夘彭城靖王恭薨　越嶲人以郡縣賦歛煩數
(嶲音髓歛力瞻/翻數所角翻)十二月大牛種封離等反殺遂乆令(遂/乆)
(縣屬越嶲郡賢曰遂乆故縣在今靡州界/  考異曰西南夷𫝊云五年叛今從帝紀)　　甲子任尚
與騎都尉馬賢共擊先零羌狼莫追至北地相持六
十餘日戰於富平河上大破之(范書帝紀作富平上河/西羌𫝊作河上賢曰富)
(平縣屬北地郡故城在今靈州回樂縣西南余按水經/河水東北逕安定郡眴卷縣故城西注曰地理志河水)
(别出為河溝東至富平北入河河水於此有上河之名/前漢馮參為上河典農都尉則上河為是宋白曰唐靈)
(州即漢富平縣之地杜佑曰漢富平今靈州廻/樂縣應劭曰眗音旬日之旬卷音箘簬之箘)斬首五
千級狼莫逃去於是西河䖍人種羌萬人詣鄧遵降隴
右平(狼莫者零昌之謀主零昌既死而狼莫敗/逃䖍人羌失援而降故隴右平降户江翻)是嵗郡
國十三地震
五年春三月京師及郡國五旱　夏六月髙句驪與濊
貊冦𤣥菟(句如字又音駒驪力知翻濊/音穢貊莫百翻菟同都翻)　永昌益州蜀
郡夷皆叛應封離衆至十餘萬破壊二十餘縣(壊音/怪)殺
長吏焚掠百姓骸骨委積千里無人　秋八月丙申朔
日有食之　代郡鮮卑入冦殺長吏(云考異曰獨行𫝊/  元初中鮮卑數)
(百餘騎冦漁陽太守張顯率吏士追出塞遥望虜營煙/火急趣之兵馬掾嚴授慮有伏兵苦諫止不聼顯䠞令)
(進授不獲已前戰伏兵發授身被十創沒于陳顯㧞刃/追散兵不能制虜射中顯主簿衛福功曹徐咸遽趣之)
(顯遂墮馬福以身擁蔽虜并殺之朝廷愍授等節詔書/褒歎厚加賞賜按元初凡六年鮮卑不曽犯漁陽殺長)
(吏惟是入代郡曽殺長吏今疑漁陽本是代郡史之誤/也  余按張顯事通鑑已書于上卷殤帝延平元年從)
(范書帝/紀也)發縁邉甲卒黎陽營兵屯上谷以備之冬十月
鮮卑冦上谷攻居庸關(郡國志居庸縣屬上谷郡新唐/志幽州昌平縣西北三十五里)
(有納欵關即/居庸故關)復發縁邉諸郡黎陽營兵積射士歩騎二
萬人(復扶/又翻)屯列衝要　鄧遵募上郡全無種羌雕何刺
殺狼莫(刺七/亦翻)封雕何為羌侯自羌叛十餘年間(永初元/年羌叛)
(至是年凡/十二年)軍旅之費凡用二百四十餘億府帑空竭邊
民及内郡死者不可勝數(帑它朗翻/勝音升)并凉二州遂至虚
耗及零昌狼莫死(零音/憐)諸羌瓦解三輔益州無復冦警
詔封鄧遵為武陽侯邑三千户(東郡有東武陽㤗山郡/有南武陽鄧隲𫝊又作)
(舞/陽)遵以太后從弟故爵封優大任尚與遵争功又坐詐
增首級受賕枉法贓千萬已上十二月檻車徴尚棄市
沒入財物鄧隲子侍中鳯嘗受尚馬隲髠妻及鳯以謝
罪(隲職/日翻)　是嵗郡國十四地震　太后弟悝閶皆卒封
悝子廣宗為葉侯閶子忠為西華矦(葉縣屬南陽郡西華/縣屬汝南郡悝苦回)
(翻閶音昌/葉式渉翻)
六年春二月乙巳京師及郡國四十二地震　夏四月
沛國勃海大風雨雹(雨于/具翻)　五月京師旱　六月丙戌
平原哀王得薨無子　秋七月鮮卑冦馬城塞殺長吏
(馬城縣屬代郡賢曰搜神記昔秦人築城于武周塞以/備胡將成而崩者數矣有馬馳走周旋反覆父老異之)
(因依以築城城乃不崩遂以名焉其故城則今之朔州/也余按續漢志搜神記所云乃鴈門郡之馬邑此乃代)
(郡之馬/城賢誤)度遼將軍鄧遵及中郎將馬續率南單于追擊
大破之　九月癸巳陳懐王竦薨無子國除(竦陳王/羡之孫)
冬十二月戊午朔日有食之既　郡國八地震　是嵗
太后徴和帝弟濟北王夀河間王開子男女年五嵗以
上四十餘人(濟子/禮翻)及鄧氏近親子孫三十餘人並為開
邸第(賢曰蒼頡篇曰邸/舎也為于偽翻)教學經書躬自監試(監工/銜翻)詔從
兄河南尹豹越騎校尉康等曰末世貴戚食禄之家温
衣羡飯乘堅驅良(賢曰堅謂好車良謂善馬余按/此語出史記范蠡𫝊從才用翻)而靣
牆弗學不識臧否(尚書曰不學牆靣言正牆/靣而立無所見也否音鄙)斯故禍敗
之所從來也　豫章有芝草生太守劉祗欲上之(上時/掌翻)
以問郡人唐檀檀曰方今外戚豪盛君道微弱斯豈嘉
瑞乎祇乃止　益州刺史張喬遣從事楊竦將兵至楪
榆(楪榆縣武帝開置屬益州郡有葉榆澤正/縣東因名明帝分屬永昌郡楪與葉同)擊封離等
大破之斬首三萬餘級獲生口千五百人封離等惶怖
斬其同謀渠帥詣竦乞降(怖普布翻帥所類/翻降户江翻下同)竦厚加慰
納其餘三十六種皆來降附(種章/勇翻)竦因奏長吏姦猾侵
犯蠻夷者九十人皆減死論　初西域諸國既絶於漢
(事見上卷/永初元年)北匈奴復以兵威役屬之(役使而臣屬之/復扶又翻下同)與
共為邉冦敦煌太守曹宗患之(敦徒/門翻)乃上遣行長史索
班將千餘人屯伊吾以招撫之(索姓出敦煌又左𫝊啇/人七族有索氏上時掌)
(翻索昔各翻上遣索班奏而遣之/也行長史者行長史事未為真也)於是車師前王及鄯
善王復來降(鄯正/扇翻)　初疏勒王安國死無子國人立其
舅子遺腹為王遺腹叔父臣磐在月氏月氏納而立之
(西域𫝊曰元初中安國以舅臣磐冇罪徙於月氏月氏/王親愛之遺腹既立月氏遣兵送臣磐還疏勒國人素)
(敬愛臣盤又畏憚月氏即共奪遺/腹印綬迎臣磐立以為王氏音支)後莎車畔于窴屬疏
勒(自明帝永平四/年莎車屬于窴)疏勒遂彊與龜兹于窴為敵國焉
永寧元年(是年夏四/月改元)春三月丁酉濟北惠王夀薨(濟子/禮翻)
　北匈奴率車師後王軍就共殺後部司馬及敦煌長
史索班等(賢曰司馬即屬戊巳校尉所統也和帝時置/戊巳校尉鎮車師後部  考異曰班勇𫝊元)
(初六年曹宗遣索班屯伊吾後數月北單于與車師後/部共攻沒索班按本紀永寧元年車師後王叛殺部司)
(馬車師𫝊亦曰永寧元年後王軍就及母沙麻反畔殺/部司馬及敦煌行事葢班以去年末屯伊吾今春見殺)
(或今春奏/事方到也)　遂擊走其前王畧有北道鄯善逼急求救
於曹宗(鄯上/扇翻)宗因此請出兵五千人擊匈奴以報索班
之耻因復取西域公卿多以為宜閉玉門關絶西域太
后聞軍司馬班勇有父風召詣朝堂問之(班固西都賦/曰左右廷中)
(朝堂百僚之位朝堂葢/在殿庭左右朝直遥翻)勇上議曰昔孝武皇帝患匈奴
彊盛於是開通西域論者以為奪匈奴府蔵(上時掌翻/蔵徂浪翻)
斷其右臂(斷丁/亂翻)光武中興未遑外事故匈奴負彊驅率
諸國及至永平再攻敦煌(敦徒/門翻)河西諸郡城門晝閉孝
明皇帝深惟廟䇿(惟思也賢曰古者謀事必就祖故言/廟䇿也余謂古者遣將必於廟先定)
(制勝之䇿故/謂之廟䇿)乃命虎臣出征西域(虎臣謂其/父超也)故匈奴逺
遁邉境得安及至永元莫不内屬㑹閒者羌亂西域復
絶(復扶/又翻)北虜遂遣責諸國備其逋租髙其價直嚴以期
㑹(備償也西域屬漢之後不復以馬畜旃罽輸匈奴/及與漢絶匈奴復遣使責其積年所逋逋欠也)鄯
善車師皆懐憤怨思樂事漢(樂音/洛)其路無從前所以時
有叛者皆由牧飬失宜還為其害故也今曹宗徒耻于
前負欲報雪匈奴(負敗也報雪謂報伊吾/之役雪索班之耻也)而不尋出兵
故事未度當時之宜也(度徒/洛翻)夫要功荒外萬無一成(要/一)
(遥翻荒外謂/在荒服之外)若兵連禍結悔無所及况今府藏未充(藏/徂)
(浪/翻)師無後繼是示弱於逺夷暴短於海内臣愚以為不
可許也舊敦煌郡有營兵三百人今宜復之復置䕶西
域副校尉居於敦煌如永元故事(校户/教翻)又宜遣西域長
史將五百人屯樓蘭西(樓蘭即/鄯善)當焉耆龜兹徑路南彊
鄯善于窴心膽北扞匈奴東近敦煌如此誠便(龜兹音/丘慈窴)
(徒賢/翻)尚書復問勇利害云何(勇既上議尚書復問使/悉陳其利害復扶又翻)勇
對曰昔永平之末始通西域初遣中郎將居敦煌(謂鄭/衆也)
後置副校尉於車師(謂耿恭/關寵也)既為胡虜節度又禁漢人
不得有所侵擾故外夷歸心匈奴畏威今鄯善王尤還
漢人外孫若匈奴得志則尤還必死(賢曰尤還/鄯善王名)此等雖
同鳥獸亦知避害若出屯樓蘭足以招附其心愚以為
便(此勇所/謂利也)長樂衛尉鐔顯(類篇鐔如心翻姓也賢曰/鐔音徒南翻唐韻又音尋)廷
尉綦母參(綦母姓也左𫝊/晉有綦母張)司𨽻校尉崔據難曰(難乃旦/翻下同)
朝廷前所以棄西域者以其無益於中國而費難供也
今車師已屬匈奴鄯善不可保信一旦反覆班將能保
北虜不為邉害乎(賢曰以勇為軍司馬故/以將言之將音即亮翻)勇對曰今中
國置州牧者以禁郡縣姦猾盗賊也若州牧能保盗賊
不起者臣亦願以要斬保匈奴之不為邉害也(要讀/曰腰)令
通西域則虜埶必弱虜埶弱則為患微矣孰與歸其府
蔵續其斷臂哉今置校尉以扞撫西域設長史以招懐
諸國若棄而不立則西域望絶望絶之後屈就北虜縁
邉之郡將受困害恐河西城門必將復有晝閉之儆矣
(明帝永平中北匈奴脅諸國共冦河/西郡縣城門晝閉復扶又翻下同)今不廓開朝廷之
徳而拘屯戍之費若此北虜遂熾豈安邉乆長之䇿哉
(此勇所謂害/也熾尺志翻)太尉屬毛軫難曰今若置校尉則西域絡
繹遣使求索無厭(索山客翻厭於鹽翻百官志太尉掾/屬二十四人東西曹掾比四百石餘)
(掾比三百石/屬比二百石)與之則費難供不與則失其心一旦為匈
奴所廹當復求救則為役大矣勇對曰今設以西域歸
匈奴而使其恩徳大漢不為鈔盗則可矣(鈔楚/交翻)如其不
然則因西域租入之饒兵馬之衆以擾動縁邉是為富
仇讐之財增暴夷之埶也置校尉者宣威布徳以擊諸
國内向之心而疑匈奴覬覦之情(覬音冀/覦音俞)而無費財耗
國之慮也且西域之人無他求索其來入者不過稟食
而已(稟筆錦翻給/也食讀曰飤)今若拒絶埶歸北屬夷虜(言其事埶/所歸必至)
(北屬/匈奴)并力以冦并凉則中國之費不止十億置之誠便
於是從勇議復敦煌郡營兵三百人置西域副校尉居
敦煌雖復覊縻西域然亦未能出屯(謂未能如勇計出/屯樓蘭西也然使)
(盡行勇之計亦未必能羈制西域何者武帝通西域未/能盡臣屬西域也及宣帝時日逐降呼韓邪内附始盡)
(得西域明帝使班超通西域未能盡臣屬西域也及竇/憲破北匈奴超始盡得西域今漢内困于諸羌而北匈)
(奴游魂蒲類安能/以五百人成功哉)其後匈奴果數與車師共入冦鈔河
西大被其害(數所角翻鈔楚/交翻被皮義翻)　沈氐羌寇張掖(賢曰沈/氏羌號)
(也續漢書曰羌在上/郡西河者號沈氐)　夏四月丙寅立皇子保為太子
改元赦天下　己巳紹封陳敬王子崇為陳王濟北惠
王子萇為樂成王(濟子/禮翻)河間孝王子翼為平原王　六
月䕶羌校尉馬賢將萬人討沈氐羌於張掖破之斬首
千八百級獲生口千餘人餘虜悉降(降户/江翻)時當煎等大
豪飢五等以賢兵在張掖乃乘虚冦金城賢還軍出塞
斬首數千級而還燒當燒何種聞賢軍還復冦張掖殺
長吏(馬賢於時為徤鬬然觀其往來奔命羌人輒議其/後賢不思所以制之之術重以不恤軍事宜其冇)
(射姑山之敗也還從宣翻又如字/種章勇翻復扶又翻長知兩翻)　秋七月乙酉朔日
有食之　冬十月己巳司空李郃免(郃古合翻/又曷閤翻)癸酉以
衛尉廬江陳褒為司空　京師及郡國三十三大水
十二月永昌徼外撣國王雍曲調遣使者獻樂及幻人
(西南夷𫝊幻人能變化吐火自支觧易牛馬頭自言我/海西人海西即大秦也今按大秦即武帝時犁靬國今)
(謂之拂菻撣音檀范書雍/曲調作雍由調徼吉弔翻)　戊辰司徒劉愷請致仕許
之以千石禄歸飬　遼西鮮卑大人烏倫其至鞬各以
其衆詣度遼將軍鄧遵降(烏倫其至鞬二/人也鞬居言翻)　癸酉以太
常楊震為司徒　是嵗郡國二十三地震　太后從弟
越騎校尉康以太后乆臨朝政宗門盛滿數上書太后
(從才用翻上元初六年書從兄康此書從弟/徴諸范史當從兄字數所角翻上時掌翻)以為宜崇
公室自損私權言甚切至太后不從康謝病不朝太后
使内侍者問之所使者乃康家先婢(先本康家婢後入/宫在大后左右)
自通中大人(時宫中耆宿/皆稱中大人)康聞而詬之(賢曰詬罵也音/許遘翻又古候)
(翻/)婢怨恚(恚於/避翻)還白康詐疾而言不遜太后不怒免康
官遣歸國(康永初中紹/封夷安侯)絶屬籍　初當煎種飢五同種
大豪盧怱忍良等千餘户(種章勇/翻下同)别留允街而首施兩
端(賢曰首施猶首/䑕也允音鉛)
建光元年(是年七月改元遼考異曰陳禪𫝊曰北匈奴/入遼東追拜禪  東大守胡憚其威彊退還)
(數百里禪不加兵但遣吏卒往曉慰之單于隨使還郡/禪於學行禮為説道義以感化之單于懐服遺以胡中)
(珍貨而去當在此年矣又按北單于漢朝所不能臣未/嘗入朝天子安肯見遼東太守此事可疑今不取  余)
(按和帝以來北匈奴益西徙自代郡以東至遼東塞外/之地皆鮮卑烏桓居之北單于安能至遼東邪不取當)
(也/)春䕶羌校尉馬賢召盧怱斬之因放兵擊其種人獲
首虜二千餘忍良等皆亡出塞　幽州刺史巴郡馮煥
𤣥菟太守姚光遼東太守蔡諷等將兵擊髙句驪髙句
麗王宫遣子遂成詐降而襲𤣥菟遼東殺傷二千餘人
(菟同都翻句如字又音駒麗/讀曰驪力知翻降户江翻)　二月皇太后寢疾癸亥
赦天下三月癸巳皇太后鄧氏崩未及大斂帝復申前
命(歛力贍翻復/扶又翻下同)封鄧隲為上蔡侯位特進(封隲事見上/卷永初元年)
丙午葬和熹皇后(范曄曰漢世皇后無謚皆因帝謚以/為稱雖吕氏專政上官臨制亦無)
(殊號中興明帝始建光烈之稱其後並以徳為配至于/賢愚優劣混同一貫故馬竇二后俱稱徳焉其餘皇帝)
(之庶母及蕃王承統以追尊之重特為其號恭懐孝崇/之比是也初平中蔡邕始追正和熹之諡其安思順烈)
(以下皆依而加焉賢注云蔡邕集諡議曰漢世母后無/諡明帝始建光烈之稱是後轉因帝號加之以徳上下)
(優劣混而為一違禮大行受大名小行受小名之制謚/法冇功安民曰熹帝后一體禮亦宜同大行皇大后宜)
(為和/熹)太后自臨朝以來水旱十載(載子/亥翻)四夷外侵盗賊
内起每聞民飢或逹旦不寐躬自減徹(謂減膳徹/樂之類)以救
災戹故天下復平嵗還豐穰(和熹臨朝之政可謂牝/雞之晨唯家之索矣)上
始親政事尚書陳忠薦隠逸及直道之士潁川杜根平
原成翊世之徒上皆納用之忠寵之子也初鄧太后臨
朝根為郎中與同時郎上書言帝年長宜親政事(長知/兩翻)
太后大怒皆令盛以縑囊於殿上撲殺之(盛時征翻撲/普卜翻蜀本)
(弼角/翻)既而載出城外根得蘇太后使人檢視根遂詐死
三日目中生蛆(蛆子余翻凡蠅所集/其遺子之處生為蛆)因得逃竄為宜城
山中酒家保積十五年(宜城縣屬南郡賢曰宜城故城/在今襄州率道縣南其地出羙)
(酒廣雅云保使也言為/人傭力保任而使也)成翊世以郡吏亦坐諌太后不
歸政抵罪帝皆徴詣公車拜根侍御史翊世尚書郎(為/諸)
(鄧得罪/張本)或問根曰往者遇禍天下同義(天下之士以根/直諫遇禍同義)
(之/也)知故不少(少詩/沼翻)何至自苦如此根曰周旋民間非絶
跡之處邂逅發露(邂逅不期而㑹謂/出於意料之外也)禍及親知故不為
也(申屠蟠絶跡梁碭/祖根之故智也)　戊申追尊清河孝王曰孝徳皇
皇妣左氏曰孝徳后祖妣宋貴人曰敬隠后(尊其所自/出也謚法)
(執義行善曰徳綏柔士民曰徳/不顯尸國曰隠見羙堅長曰隠)初長樂太僕蔡倫受竇
后諷㫖誣䧟宋貴人(事見四十六卷章帝/建初七年樂音洛)帝敇使自致
廷尉倫飲藥死(自致廷尉者/使其自詣獄)　夏四月高句麗復與鮮
卑入冦遼東蔡諷追擊於新昌戰歿(新昌縣屬/遼東郡)功曹掾
龍瑞兵馬掾公孫酺以身扞諷俱歿於陳(范書東夷𫝊/作功曹耿耗)
(兵馬掾龍端酺/音蒲陳讀曰陣)　丁巳尊帝嫡母耿姬為甘陵大貴人
(郡國志清河郡厝縣帝改名甘陵賢曰甘陵孝徳皇之/陵也因以為縣在今貝州清河縣東宋白曰貝州清河)
(縣本周甘泉氏之地秦漢為信城縣後漢為厝縣桓帝/改為甘陵故城在今縣西北清河王慶陵在今清河郡)
(東南三十/里故厝城)　甲子樂成王萇坐驕滛不法貶為蕪湖侯
(范書紀𫝊皆作臨湖侯/賢曰臨湖縣屬廬江郡)　己巳令公卿下至郡國守相
各舉有道之士一人尚書陳忠以詔書既開諌争(争讀/曰諍)
慮言事者必多激切或致不能容乃上疏豫通廣帝意
曰臣聞仁君廣山藪之大(賢曰左氏𫝊曰川澤納汙山/藪藏疾瑾瑜匿瑕國君含垢)
(天之/道也)納切直之謀忠臣盡謇諤之節不畏逆耳之害(易/曰)
(王臣蹇蹇晉王豹𫝊作謇史記趙簡子曰衆人之唯唯/不如周舍之諤諤家語孔子曰忠言逆耳而利於行也)
是以高祖舍周昌桀紂之譬(周昌嘗燕入奏事髙祖方/擁戚姬昌還走帝逐得騎)
(昌項問曰我何如主昌仰曰陛下即桀/紂之主上笑自是心憚昌舍讀曰捨)孝文喜袁盎人
豕之譏(事見十三卷/文帝二年)武帝納東方朔宣室之正(事見十/八卷武)
(帝元光/五年)元帝容薛廣徳自刎之切(事見二十八卷元帝/永光元年刎武粉翻)
今明詔崇高宗之徳推宋景之誠引咎克躬咨訪羣吏
(時詔公卿百/僚各上封事)言事者見杜根成翊世等新䝉表録顯列
二臺(賢曰謂根為侍御史翊世為尚書/郎也余按漢制尚書御史皆曰臺)必承風響應争
為切直若嘉謀異䇿宜輒納用如其管穴妄有譏刺(賢/曰)
(管穴言小也史記扁鵲曰若以/管窺天以隙視文隙即穴也)雖苦口逆耳不得事實
且優游寛容以示聖朝無諱之羙若有道之士對問高
者宜垂省覽(省悉/景翻)特遷一等以廣直言之路書御(御進/也書)
(御書進而/經覽也)有詔拜有道高第士沛國施延為侍中(冇道/高第)
(舉有道對問為上第也姓譜魯大夫/施伯出於魯惠公之子子尾字施父)初汝南薛包少有
至行父娶後妻而憎包分出之包日夜號泣不能去(少/詩)
(照翻行下孟/翻號户刀翻)至被敺扑(以敲扑敺之/也扑普卜翻)不得已廬於舎外
旦入洒掃(洒所賣翻掃素/報翻又並如字)父怒又逐之乃廬於里門晨
昏不廢(不廢定省/之禮也)積嵗餘父母慙而還之及父母亡弟
子求分財異居包不能止乃巾分其財奴婢引其老者
曰與我共事久若不能使也(若汝/也)田廬取其荒頓者(賢/曰)
(頓猶/廢也)曰吾少時所治意所戀也(治直/之翻)器物取朽敗者曰
我素所服食身口所安也弟子數破其産輒復賑給(數/所)
(角翻復/扶又翻)帝聞其名令公車特徴(特獨也獨徴之/當時無與並者)至拜侍
中包以死自乞有詔賜告歸加禮如毛義(毛義事見四/十六卷章帝)
(元和/元年)　帝少號聰明故鄧太后立之及長多不徳(少詩/沼翻)
(長知/兩翻)稍不可太后意(言意不以/為可也)帝乳母王聖知之太后
徴濟北河間王子詣京師(濟子/禮翻)河間王子翼羙容儀太
后竒之以為平原懐王後留京師王聖見太后久不歸
政慮有廢置常與中黄門李閏江京候伺左右共毁短
太后於帝帝每懐忿懼(伺相/吏翻)及太后崩宫人先有受罰
者懐怨恚(恚於/避翻)因誣告太后兄弟悝宏閶先從尚書鄧
訪取廢帝故事謀立平原王帝聞追怒令有司奏悝等
大逆無道遂廢西平侯廣宗葉侯廣徳西華侯忠陽安
侯珍都鄉侯甫徳皆為庶人(忠閶之子珍悝兄京之子/西華陽安二縣皆屬汝南)
(郡悝苦回翻閶/音昌葉式渉翻)鄧隲以不與謀但免特進遣就國(與讀/曰豫)
宗族免官歸故郡(鄧氏故/南陽人)沒入隲等貲財田宅徙鄧訪
及家屬於逺郡郡縣廹逼廣宗及忠皆自殺又徙封隲
為羅侯(羅縣屬/長沙郡)五月庚辰隲與子鳯並不食而死隲從
弟河南尹豹度遼將軍舞陽侯遵將作大匠暢皆自殺
(從才/用翻)唯廣徳兄弟以母與閻后同産得留京師復以耿
䕫為度遼將軍徴樂安侯鄧康為太僕(按范書鄧禹𫝊/明帝分禹國為)
(三封其三子季子珍為夷安侯康以珍之子紹封樂安/當在夷安郡國志夷安高宻二縣皆屬北海國賢曰夷)
(安故城今高/宻縣外城)丙申貶平原王翼為都鄉侯遣歸河間翼
謝絶賔客閉門自守由是得免　初鄧后之立也(見四/十八)
(卷和帝永/元十四年)太尉張禹司徒徐防欲與司空陳寵共奏追
封后父訓寵以先世無奏請故事争之連日不能奪及
訓追加封諡禹防復約寵俱遣子奉禮於虎賁中郎將
隲寵不從故寵子忠不得志於鄧氏隲等敗忠為尚書
數上疏䧟成其惡(寵之所守是也忠之所為/非也復扶又翻數所角翻)大司農京
兆朱寵痛隲無罪遇禍乃肉袒輿櫬(櫬初覲翻賢/曰襯親身棺)上疏
曰伏惟和熹皇后聖善之徳為漢文母(賢曰詩凱風曰/母氏聖善文母)
(文王之母太任也寵言太后/有聖善之徳比於文母也)兄弟忠孝同心憂國社稷
是頼(賢曰殤帝崩大后與隲/定立安帝故曰是頼)功成身退讓國遜位歴世
貴戚無與為比當享積善履謙之祐(賢曰易曰積善之/家必有餘慶又曰)
(鬼神害盈/而福謙)而横為宫人單辭所䧟(兩造不備又無徴左/者為單辭横户孟翻)
利口傾險反亂國家(論語曰惡利口/之覆邦家者)罪無申證獄不訊
鞠(賢曰申明白也/訊問也鞠窮也)遂令隲等罹此酷䧟一門七人並不
以命(賢曰七人謂隲從弟豹遵暢/隲子鳯鳯從弟廣宗忠也)屍骸流離寃魂不反
逆天感人率土䘮氣(䘮息/浪翻)宜收還冢次寵樹遺孤奉承
血祀以謝亡靈(賢曰血祀謂祭廟殺/牲取血以降神也)寵知其言切自致
廷尉陳忠復劾奏寵詔免官歸田里(劾户概翻/又户得翻)衆庶多
為隲稱枉者(復扶又翻/為于偽翻)帝意頗悟乃譴讓州郡(賢曰以/逼迫廣)
(宗等/故也)還葬隲等於北芒(賢曰北芒山/在雒陽城北)諸從兄弟皆得歸
京師(從才/用翻)　帝以耿貴人兄牟平侯寳監羽林左軍車騎
(羽林分左右監各主/左右騎寳監古銜翻)封宋楊四子皆為列侯宋氏為卿
校侍中大夫謁者郎吏十餘人(校户/教翻)閻皇后兄弟顯景
耀並為卿校典禁兵(卿校九卿及/諸校尉也)於是内寵始盛帝以
江京嘗迎帝於邸(謂延平元年迎/帝於清河邸也)以為京功封都鄉侯
封李閏為雍鄉侯閏京並遷中常侍京兼大長秋與中
常侍樊豐黄門令劉安鈎盾令陳達(百官志黄門令主/省中諸宦者鉤盾)
(令典諸近地苑囿游觀之/處皆宦者為之盾食尹翻)及王聖聖女伯榮扇動内外
競為侈虐伯榮出入宫掖𫝊通姦賂司徒楊震上疏曰
臣聞政以得賢為本治以去穢為務(治直吏翻/去羌吕翻)是以唐
虞俊乂在官四凶流放(見尚書孔安國曰俊乂俊徳能/治之士馬融曰千人曰俊百人)
(曰/乂)天下咸服以致雍熈(雍和也熈/亦和也)方今九徳未事(賢曰/尚書)
(臯陶謨曰亦行有九徳寛而栗柔而立愿而恭亂而敬/擾而毅直而温簡而亷剛而塞彊而義又曰九徳咸事)
(俊乂在官孔安國曰/使九徳之人皆用事)嬖倖充庭(諡曰賤而/得愛曰嬖)阿母王聖出
自賤微得遭千載(載子/亥翻)奉飬聖躬雖有推燥居溼之勤
(孝經援神契曰母之於子也鞠飬殷/勤推燥居溼絶少分甘也推吐雷翻)前後賞惠過報勞
苦而無厭之心不知紀極外交屬託(厭於鹽翻/屬之欲翻)擾亂天
下損辱清朝塵㸃日月(朝直/遥翻)夫女子小人近之喜逺之
怨實為難飬(論語曰唯女子與小人為難飬也近之/則不遜逺之則怨近其靳翻逺于願翻)宜
速出阿母令居外舎斷絶伯榮莫使往來(斷丁/管翻)令恩徳
兩隆上下俱羙奏御帝以示阿母等内倖皆懐忿恚(恚/於)
(避/翻)而伯榮驕滛尤甚通於故朝陽侯劉䕶從兄瓌瓌遂
以為妻官至侍中得襲䕶爵(賢曰䕶泗水王歙之從曾/孫朝陽縣屬南郡故城在)
(今鄧州穰縣南今謂之朝/城從才用翻瓌古回翻)震上疏曰經制父死子繼兄
亡弟及以防篡也(賢曰公羊𫝊曰劉子單子以王猛入/于王城者何西周也其言入何簒亂)
(也冬十月王子猛卒此未踰年之君其稱王子猛卒何/不予當也不予當者不予當父死子繼兄亡弟及也)
伏見詔書封故朝陽侯劉䕶再從兄瓌襲䕶爵為侯(從/才)
(用/翻)䕶同産弟威今猶見在(見賢/遍翻)臣聞天子專封封有功
諸侯専爵爵有徳今瓌無它功行(行下/孟翻)但以配阿母女
一時之間既位侍中又制封侯不稽舊制不合經義行
人喧譁百姓不安陛下宜鑒鏡既往順帝之則尚書廣
陵翟酺(范書列𫝊酺廣漢雒人陵當作漢/廣漢郡屬益州翟直格翻酺音蒲)上疏曰昔竇
鄧之寵傾動四方兼官重紱(重直/龍翻)盈金積貨至使議弄
神器(賢曰神器謂天位也老子曰天下神器不可/為也余謂威福人主之神器此言弄威福耳)改更
社稷(更工/衡翻)豈不以埶尊威廣以致斯患乎及其破壊頭
顙墮地願為孤豚豈可得哉夫致貴無漸失必暴受爵
非道殃必疾今外戚寵幸功鈞造化漢元以來未有等
比(漢元漢初也/比頻寐翻)陛下誠仁恩周洽以親九族然禄去公
室政移私門覆車重尋寧無摧折(重直龍翻/折而設翻)此最安危
之極戒社稷之深計也昔文帝愛百金於露臺餙帷帳
於皁囊(文帝集上書皁/囊以為殿帷)或有譏其儉者上曰朕為天下
守財耳(為于/偽翻)豈得妄用之哉今自初政以來日月未乆
費用賞賜已不可算歛天下之財積無功之家帑藏單
盡(帑它朗翻藏徂/浪翻單與殫同)民物彫傷卒有不虞(卒讀曰猝虞度/也不虞謂事變)
(出於虞度/之外者也)復當重賦(復扶/又翻)百姓怨叛既生危亂可待也
願陛下勉求忠貞之臣誅逺佞諂之黨割情欲之歡罷
宴私之好(逺于願翻/好呼到翻)心存亡國所以失之鑒觀興王所
以得之庶災害可息豐年可招矣書奏皆不省(省悉/景翻)
秋七月己夘改元赦天下　壬寅太尉馬英薨(曰考異/  𫝊作)
(䇿罷誤/今從紀)　燒當羌忍良等以麻奴兄弟本燒當世嫡(燒/當)
(豪帥東號和帝永元元年降/其子麻奴永初元年叛出塞)而校尉馬賢撫恤不至常
有怨心遂相結共脅將諸種冦湟中攻金城諸縣八月
賢將先零種擊之戰於牧苑不利(漢邊郡皆冇牧苑以/飬馬此牧苑在金城)
(界將即亮翻零/音憐種章勇翻)麻奴等又敗武威張掖郡兵於令居(敗/補)
(邁翻令孟康音/連師古音零)因脅將先零沈氐諸種四千餘户縁山
西走冦武威賢追到鸞鳥(鸞鳥縣屬武威郡鳥音雀賢/曰鸞鳥故城在今涼州昌松)
(縣北鸞音雚沽丸翻劉昫曰涼州神鳥/縣漢鸞鳥縣地嘉麟縣則鸞鳥古城也)招引之諸種降
者數千(降户/江翻)麻奴南還湟中　甲子以前司徒劉愷為
太尉初清河相叔孫光坐臧抵罪遂增禁錮二世(臧古/贓字)
(通賢曰二世謂/父子俱禁錮)至是居延都尉范邠復犯臧罪朝廷欲
依光比(帝置居延屬國都尉别領居延一城屬涼州復/扶又翻賢曰比類也以邠類光亦錮及其子也)
(比音/庇)劉愷獨以春秋之義善善及子孫惡惡止其身所
以進人於善也(公羊𫝊曰曹公孫㑹自鄸出奔宋畔也/曷為不言畔為公子喜時之後諱也春)
(秋為賢者諱也何賢乎公子喜時讓國也君子之善善/也長惡惡也短惡惡止其身善善及子孫賢者子孫故)
(君子為/其諱也)如今使臧吏禁錮子孫以輕從重懼及善人非
先王詳刑之意也(左傳曰刑濫則懼及善/人鄭𤣥曰詳審察也)陳忠亦以為
然有詔太尉議是　鮮卑其至䕶冦居庸關九月雲中
太守成嚴擊之兵敗(居庸關在上谷界葢鮮卑先/冦居庸關遂入雲中界也)功曹
楊穆以身扞嚴與之俱歿鮮卑於是圍烏桓校尉徐常
於馬城度遼將軍耿䕫與幽州刺史龐參發廣陽漁陽
涿郡甲卒救之(三郡皆/屬幽州)鮮卑解去　戊子帝幸衛尉馮
石府留飲十餘日(丙考異曰袁紀曰十二月/  申乃還宫今從石𫝊)賞賜甚厚
拜其子世為黄門侍郎世弟二人皆為郎中石陽邑侯
魴之孫也(按范書馮魴封陽/邑鄉侯魴音房)父柱尚顯宗女獲嘉公主
石襲公主爵為獲嘉侯(獲嘉縣屬河内郡本汲之新中/鄉也武帝行幸過此聞獲吕嘉)
(因以/名縣)能取悦當世故為帝所寵　京師及郡國二十七
雨水(范書帝紀/作二十九)　冬十一月己丑郡國三十五地震
鮮卑冦𤣥菟(菟同/都翻)　尚書令祋諷等奏以為孝文定約
禮之制光武皇帝絶告寧之典(祋丁外翻又丁活翻姓/也約禮謂以日易月也)
(前書音義曰告寧休謁/之名吉曰告凶曰寧)貽則萬世誠不可改宜復斷大
臣行三年䘮(㫁丁管/翻下同)尚書陳忠上疏曰高祖受命蕭何
創制大臣有寧告之科合於致憂之義(論語曰人未有/自致者也必也)
(親䘮/乎)建武之初新承大亂凡諸國政多趣簡易(趣七喻/翻易以)
(䜴/翻)大臣既不得告寧而羣司營禄念私鮮循三年之䘮
(鮮息/淺翻)以報顧復之恩者(詩蓼莪云長我育我顧我/復我欲報之徳昊天罔極)禮義
之方實為彫損陛下聼大臣終䘮聖功羙業靡以尚兹
孟子曰老吾老以及人之老㓜吾㓜以及人之㓜天下
可運於掌(賢曰言敬吾老亦敬人之老愛吾㓜亦愛人/之幼有敬愛之心則天下歸順之也運掌言)
(易也范氏曰老吾老以老者之禮飬吾之老則謂事親/也使天下之老者皆得其飬故曰以及人之老㓜吾㓜)
(以㓜者之禮待吾之㓜謂愛其子也使天下之㓜者皆/得其長故曰以及人之㓜天下可運於掌言其易也)
臣願陛下登高北望以甘陵之思揆度臣子之心則海
内咸得其所(賢曰甘陵帝父母陵陵在/清河故北望也度徒洛翻)時宦官不便之
竟寢忠奏庚子復斷二千石以上行三年䘮(元初三年/聼大臣行)
(三年䘮今復/㫁之㫁音短)
　袁宏論曰古之帝王所以篤化羙俗率民為善因其
　自然而不奪其情民猶有不及者而况毁禮止哀滅
　其天性乎
十二月高句驪王宫率馬韓濊貊數千騎圍𤣥菟(韓有/三種)
(一曰馬韓二曰辰韓三曰弁辰馬韓在西有五十/四國句如字又音駒驪力知翻濊音穢貊莫百翻)夫餘
王遣子尉仇台將二萬餘人與州郡并力討破之(夫音/扶)
是嵗宫死子遂成立𤣥菟太守姚光上言欲因其䘮發
兵擊之議者皆以為可許陳忠曰宫前桀黠(黠下/八翻)光不
能討死而擊之非義也宜遣使弔問因責讓前罪赦不
加誅取其後善帝從之
延光元年春三月丙午改元赦天下　䕶羌校尉馬賢
追擊麻奴到湟中破之種衆散遁(種章/勇翻)　夏四月京師
郡國四十一雨雹(雨于/具翻)河西雹大者如斗　幽州刺史
馮煥𤣥菟太守姚光數糾發姦惡(數所/角翻)怨者詐作璽書
譴責煥光賜以歐刀(賢曰歐刀刑人之刀也歐音一口/翻余謂古歐冶子善作劒故謂劒)
(為歐刀當/音烏侯翻)又下遼東都尉龎奮使速行刑(下遐/稼翻)奮即斬
光收煥(璽考異曰帝紀建光元年四月甲戊龎奮承偽/  書殺姚光馮緄傳亦云建光元年按帝紀去)
(年十二月高驪圍𤣥菟而高驪𫝊有姚光上言葢光實/以延光元年被殺紀𫝊誤以延為建又今年四月無甲)
(戌/)煥欲自殺其子緄疑詔文有異(緄古/本翻)止煥曰大人在
州志欲去惡實無他故必是凶人妄詐規肆姦毒願以
事自上(去𦍑吕翻/上時掌翻)甘罪無晚煥從其言上書自訟果詐
者所為徴奮抵罪　癸巳司空陳褒免五月庚戌宗正
彭城劉授為司空　己巳封河間孝王子徳為安平王
嗣樂成靖王後(自是樂成國改曰安平去年樂成王萇/以罪廢今以徳紹靖王後諡法柔徳安)
(衆曰靖恭已鮮言曰/靖寛樂令終曰靖)　六月郡國蝗　秋七月癸夘京
師及郡國十三地震　高句驪王遂成還漢生口詣𤣥
菟降(降户江/翻下同)其後濊貊率服東垂少事(濊音穢少/詩沼翻)　䖍
人羌與上郡胡反度遼將軍耿䕫擊破之　八月楊陵
園寢火(景帝陵/園寑也)　九月甲戌郡國二十七地震　鮮卑
既累殺郡守膽氣轉盛控弦數萬騎冬十月復冦鴈門
定襄(復扶/又翻)十一月冦太原　燒當羌麻奴飢困將種衆
詣漢陽太守耿种降(種章勇翻/种音冲)　是嵗京師及郡國二
十七雨水　帝數遣黄門常侍及中使伯榮往來甘陵
(數所角翻/使疏吏翻)尚書僕射陳忠上疏曰今天心未得隔并屢
臻(賢曰隔并謂水旱不節也尚書曰/一極備凶一極無凶并音必姓翻)青冀之域滛雨漏
河(賢曰漏溢也余謂雨乆/不止河隄為之决漏也)徐岱之濵海水盆溢(禹貢海/岱及淮)
(為徐州故曰徐岱盆/讀與湓同音蒲悶翻)兖豫蝗蝝滋生(賢曰蝝螽子也音/余專翻余按蝝蝗)
(子也董仲舒云然左傳宣十五年冬蝝生劉歆曰蚍蜉/子杜預曰螽子以冬生遇寒而死故不成螽爾雅曰蝝)
(蝮蜪蝗也陸機草木疏云螽幽州人謂/之舂箕蝗類也曰螽子者猶蝗子也)荆楊稻收儉簿
并凉二州羌戎叛戾加以百姓不足府帑虛匱(帑它/朗翻)陛
下以不得親奉孝徳皇園廟比遣中使致敬甘陵(比毗/至翻)
朱軒駢馬相望道路(賢曰朱軒車使者/所乘也駢並也)可謂孝至矣然
臣竊聞使者所過威權翕赫震動郡縣王侯二千石至
為伯榮獨拜車下(為于偽翻下/猥為誤為同)發民修道繕理亭𫝊(𫝊/株)
(戀/翻)多設儲偫(偫大理/翻具也)徴役無度老弱相隨動有萬計賂
遺僕從人數百匹(謂縑帛也遺于/季翻從才用翻)頓踣呼嗟(踣蒲墨翻/僵也斃也)
莫不叩心河間託叔父之屬清河有陵廟之尊(賢曰河/間王開)
(安帝叔也清河王延平/也陵廟所在故曰尊)及剖符大臣皆猥為伯榮屈節
車下陛下不問必以為陛下欲其然也伯榮之威重於
陛下陛下之柄在於臣妾水災之發必起於此昔韓嫣
託副車之乘受馳視之使江都誤為一拜而嫣受歐刀
之誅(韓嫣有寵於武帝常與帝共卧起江都王入朝從/上獵上林中天子車駕䟆通未行先使嫣乘副車)
(從數十百騎馳視獸江都王望見以為天子辟從者伏/謁道旁嫣驅不見既過江都王怒為太后泣請得歸國)
(入宿衛比韓嫣太后由/此銜嫣遂誅嫣嫣音偃)臣願明主嚴天元之尊正乾剛
之位(賢曰天元/猶乾元也)不宜復令女使干錯萬機(復扶又翻/使如字)重
察左右得無石顯漏泄之姦(石顯事見二十九卷元/帝建昭二年重直用翻)尚
書納言得無趙昌譛崇之詐(趙昌事見三十四/卷哀帝建平四年)公卿大
臣得無朱博阿傅之援(朱博事見三十/四卷建平二年)外屬近戚得無
王鳯害商之謀(王鳯事見三十卷/成帝河平四年)若國政一由帝命王
事毎决於已則下不得偪上臣不得干君常雨大水必
當霽止四方衆異不能為害書奏不省(省悉/景翻)時三府任
輕機事專委尚書而災𤯝變咎輒切免三公(賢曰切/責也)陳
忠上疏曰漢興舊事丞相所請靡有不聼今之三公雖
當其名而無其實選舉誅賞一由尚書尚書見任重於
三公陵遲以來其漸乆矣臣忠心常獨不安近以地震
䇿免司空陳褒今者災異復欲切讓三公(復扶/又翻)昔孝成
皇帝以妖星守心移咎丞相(事見三十三/卷綏和二年)卒不䝉上天
之福(卒子/恤翻)徒乖宋景之誠故知是非之分較然有歸矣
(分扶/問翻)又尚書决事多違故典罪法無例詆欺為先文慘
言醜有乖章憲宜責求其意割而勿聼上順國典下防
威福置方員於規矩審輕重於衡石(此言决事當依典/法也賢曰衡秤衡)
(也三十斤為/鈞四鈞為石)誠國家之典萬世之法也　汝南太守山
陽王龔政崇寛和好才愛士以袁閬為功曹(好呼到翻/閬音浪)
引進郡人黄憲陳蕃等憲雖不屈蕃遂就吏(就辟而/為吏也)閬
不修異操而致名當時蕃性氣高明龔皆禮之由是羣
士莫不歸心憲世貧賤父為牛醫穎川荀淑至慎陽(慎/陽)
(縣屬汝南郡憲縣人也賢曰在慎水之南因以名縣應/劭曰慎水出東北入淮師古曰慎字本作滇音真後誤)
(為慎耳今猶有真邱真陽縣知音不改也闞駰曰永平/五年失印更刻遂誤以水為心余按水北為陽賢既云)
(縣在水南而/名慎陽何也)遇憲於逆旅(逆迎也設館舍以迎客故/曰逆旅賢曰逆旅客舍)時
年十四淑竦然異之揖與語移日不能去(移日言日/移晷也)謂
憲曰子吾之師表也既而前至袁閬所未及勞問(勞力/到翻)
逆曰子國有顔子寧識之乎(賢曰顔子顔回也/閬汝南汝陽人)閬曰見
吾叔度耶(黄憲字/叔度)是時同郡戴良才高倨傲而見憲未
嘗不正容及歸罔然若有失也其母問曰汝復從牛醫
兒來耶(復扶又/翻下同)對曰良不見叔度自以為無不及既覩
其人則瞻之在前忽然在後(論語顔回慕/孔子之言)固難得而測
矣陳蕃及同郡周舉嘗相謂曰時月之間不見黄生則
鄙吝之萌復存乎心矣(自朔至晦為一月三月為一時/賢曰吝貪也余謂作事可卑賤)
(者謂之鄙作事可/羞恨者謂之吝)太原郭泰少逰汝南(少詩/照翻)先過袁閬
不宿而退進往從憲累日方還或以問泰曰奉高之器
譬諸氿濫雖清而易挹(賢曰奉高閬字也爾雅側出氿/泉正出濫泉氿音軌濫音檻易)
(以䜴/翻)叔度汪汪若千頃陂澄之不清淆之不濁不可量
也(賢曰淆混/也量音良)憲初舉孝亷又辟公府友人勸其仕憲亦
不拒之暫到京師即還竟無所就年四十八終
　范曄論曰黄憲言論風㫖無所𫝊聞然士君子見之
　者靡不服深逺去玼吝(逺于願翻賢曰玼音此説文/曰鮮色也據此文當為疵作)
　(玼者古/字通也)將以道周性全無徳而稱乎(賢曰道周備性/全一無徳而稱)
　(言其徳大/無能名焉)余曾祖穆侯(賢曰晉書曰范汪字𤣥平安/北將軍汪生寗寗生泰泰生)
　(曄/)以為憲隤然其處順(賢曰易繫辭曰夫坤隤然示/人簡矣隤柔順貎音大回翻)
　(處昌/吕翻)淵乎其似道(賢曰老子曰道冲而用之或不盈/淵乎似萬物之宗言深而不可測)
　(也/)淺深莫臻其分(分扶/問翻)清濁未議其方(賢曰方/所也)若及
　門於孔氏其殆庶乎(賢曰易繫辭曰顔氏之/子其殆庶幾乎殆近也)
二年春正月旄牛夷反(前漢旄牛縣屬蜀郡後漢屬華/陽國志旄牛縣在卬萊山表)
益州刺史張喬擊破之　夏四月戊子爵乳母王聖為
野王君　北匈奴連與車師入冦河西議者欲復閉玉
門陽關以絶其患(賢曰玉門陽關二關名也在敦煌西/界皆在敦煌龍靭界復扶又翻下同)
敦煌太守張璫上書曰(敦徒/門翻)臣在京師亦以為西域宜
棄今親踐其土地乃知棄西域則河西不能自存謹陳
西域三䇿北虜呼衍王常展轉蒲類秦海之間(賢曰大/秦國在)
(西海西故曰秦海余按蒲類海在唐庭州界盖此時北/匈奴雖微弱然東畏鮮卑不敢還故地但結連車師鄯)
(善以擾河西故呼衍一部常為河西患若賢注以大秦/海西之國為秦海則約言之耳西海廣逺甘英之不能)
(越北匈奴兵威所未嘗役屬言展轉/二海閒特當時上書者張言之耳)專制西域共為冦
鈔今以酒泉屬國吏士二千餘人集昆侖塞(賢曰前書/敦煌郡廣)
(至縣有昆侖障宜禾都尉居也廣至故城在今𤓰州常/樂縣東注又見四十五卷明帝永平十七年與此稍異)
先擊呼衍王絶其根本因發鄯善兵五千人脅車師後
部此上計也若不能出兵可置軍司馬將士五百人四
郡供其犂牛榖食出據栁中此中計也(四郡武威酒泉/張掖敦煌賢曰)
(栁中今西州縣余按西域𫝊栁中在後部金蒲城之北/去交河城八十里杜佑曰唐平髙昌以田地城為栁中)
(縣鄯上/扇翻)如又不能則宜棄交河城收鄯善等悉使入塞
此下計也朝廷下其議(鄯上扇翻/下遐稼翻)陳忠上疏曰西域内
附日乆區區東望扣關者數矣此其不樂匈奴慕漢之
效也(數所角翻/樂音洛)今北虜已破車師埶必南攻鄯善弃而
不救則諸國從矣(言從北/匈奴也)若然則虜財賄益增膽埶益
殖(賢曰殖/生也)威臨南羌(即湟中及/南山諸羌)與之交通如此河西四
郡危矣河西既危不可不救則百倍之役興不訾之費
發矣(毛晃曰訾之為言量也不訾/謂無量可比也訾子斯翻)議者但念西域絶逺
䘏之煩費不見孝武苦心勤勞之意也方今敦煌孤危
逺來告急復不輔助内無以慰勞吏民(勞力/到翻)外無以威
示百蠻蹙國減土非良計也臣以為敦煌宜置校尉按
舊增四郡屯兵以西撫諸國帝納之如是復以班勇為
西域長史(賢曰西域都䕶之長史也余按班超未為都/䕶亦為將兵長史敦徒門翻復扶又翻下同)
將兵五百人出屯栁中　秋七月丹陽山崩(丹陽郡/屬揚州)
九月郡國五雨水　冬十月辛未太尉劉愷罷甲戌以
司徒楊震為太尉光禄勲東萊劉熹為司徒大鴻臚耿
寳自候震(候見/也)薦中常侍李閏兄於震曰李常侍國家
所重欲令公辟其兄寳唯𫝊上意耳(賢曰言非己本/心𫝊在上之意)震
曰如朝廷欲令三府辟召故宜有尚書敇寳大恨而去
執金吾閻顯亦薦所親於震震又不從司空劉授聞之
即辟此二人由是震益見怨時詔遣使者大為王聖修
第中常侍樊豐及侍中周廣謝惲等更相扇動傾揺朝
廷(為于偽翻惲於/粉翻更工衡翻)震上疏曰臣伏念方今災害滋甚百
姓空虚三邊震擾(三邊東/西北也)帑藏匱乏(帑它朗翻/臧狙浪翻)殆非社
稷安寧之時詔書為阿母興起第舎合兩為一連里竟
街(賢曰合兩坊而為/一宅里即坊也)雕修繕飾窮極巧伎(伎渠/綺翻)攻山採
石轉相迫促為費巨億周廣謝惲兄弟與國無肺府枝
葉之屬(府與/腑同)依倚近倖姦佞之人與之分威共權屬託
州郡(屬之/欲翻)傾動大臣宰司辟召承望㫖意招來海内貪
汙之人受其貨賂至有臧錮棄世之徒(賢曰有贓賄禁/錮之人余謂棄)
(世者見棄/於世也)復得顯用白黒渾淆清濁同源天下讙譁為
朝結譏(渾户本翻讙許元翻/為于偽翻朝直遥翻)臣聞師言上之所取(師言/衆言)
(也/)財盡則怨力盡則叛怨叛之人不可復使惟陛下度
之(復扶又翻/度徒洛翻)上不聼　鮮卑其至鞬自將萬餘騎攻南
匈奴於曼栢薁鞬日逐王戰死殺千餘人(鞬居言翻/薁於六翻)
十二月戊辰京師及郡國三地震　陳忠薦汝南周燮
南陽馮良學行深純(行下/孟翻)隠居不仕名重於世帝以𤣥
纁羔幣聘之(𤣥黒色纁淺絳色周官考工記曰三入為/纁爾雅三染謂之纁孔穎逹曰束帛十端)
(也端則二丈十端六𤣥四纁五兩三𤣥二纁纁是地色/𤣥是天色賢曰禮卿執羔董仲舒春秋繁露曰凡贄卿)
(用羔羔有角而不用執之不鳴殺之不嘷類死義/者羔飲其母必跪類知禮者故以為贄纁許云翻)燮宗
族更勸之曰夫修徳立行所以為國(更工衡翻行下/孟翻為于偽翻)君
獨何為守東岡之陂乎(燮居汝南安城有先人草廬結/于岡畔下有陂田常肆勤以自)
(給/)燮曰夫修道者度其時而動動而不時焉得亨乎(賢/曰)
(亨通也書曰慮善而動動惟/厥時度徒洛翻焉於䖍翻)與良皆自載至近縣稱病
而還
三年春正月班勇至樓蘭以鄯善歸附特加三綬(三綬/疑當)
(作王綬/綬音受)而龜兹王白英猶自疑未下(龜兹音/邱慈)勇開以恩
信白英乃率姑墨温宿自縛詣勇因發其兵歩騎萬餘
人到車師前王庭擊走匈奴伊蠡王於伊和谷(蠡音/黎)収
得前部五千餘人於是前部始復開通(復扶/又翻)還屯田栁
中　二月丙子車駕東廵辛夘幸泰山三月戊戌幸魯
還幸東平至東郡歴魏郡河内而還(還從宣翻/又如字)　初樊
豐周廣謝惲等見楊震連諌不從無所顧忌遂詐作詔
書調發司農錢榖大匠見徒材木(調徒弔翻/見賢遍翻)各起冢舍
園池廬觀役費無數(觀古/玩翻)震復上疏曰臣備台輔不能
調和隂陽去年十二月四日京師地動其日戊辰三者
皆土位在中官(賢曰戊干辰支皆土也并地動故言三/者  考異曰震𫝊作十一月四日按下)
(文其日戊辰十一月丙申/朔戊辰乃十二月四日也)此中臣近官持權用事之象
也臣伏惟陛下以邊境未寧躬自菲薄宫殿垣屋傾倚
枝拄而已(賢曰倚邪也/拄音竹柱翻)而親近倖臣未崇斷金(賢曰易/繫辭曰)
(二人同心其利㫁金言邪佞之人不與上/同心近其靳翻㫁丁亂翻王肅丁管翻)驕溢踰法多
請徒士盛修第舎賣弄威福道路讙譁地動之變殆為
此發(讙許元翻為/于偽翻下同)又冬無宿雪春節未雨百僚焦心而
繕修不止誠致旱之徴也惟陛下奮乾剛之徳棄驕奢
之臣以承皇天之戒震前後所言轉切帝既不平之而
樊豐等皆側目憤怨以其名儒未敢加害㑹河間男子
趙騰上書指陳得失帝發怒遂收考詔獄結以罔上不
道(結者結/定其罪)震上疏救之曰臣聞殷周哲王小人怨詈則
還自敬徳(賢曰尚書無逸之辭還反也/敬徳加謹以増修其徳也)今趙騰所坐激
訐謗語為罪與手刃犯法有差乞為虧除全騰之命(虧/減)
(也訐居/楬翻)以誘芻蕘輿人之言(賢曰輿衆也詩曰詢于芻/蕘左氏𫝊曰聼輿人之謀)
(也誘/音酉)帝不聼騰竟伏尸都市及帝東廵樊豐等因乗輿
在外競修第宅(乘繩/證翻)太尉部掾高舒召大匠令史考校
之(漢公府諸曹掾各有分部賢曰史謂/府史也余按漢諸官府各有令史)得豐等所詐下
詔書具奏須行還上之(須待也待車駕行還上言/其事下遐稼翻上時掌翻)豐等
惶怖(怖普/布翻)㑹太史言星變逆行遂共譛震云自趙騰死
後深用怨懟(賢曰懟怨怒/也音直類翻)且鄧氏故吏有恚恨之心(賢/曰)
(震初鄧隲辟之故曰/故吏恚於避翻下同)壬戌車駕還京師便時太學(賢曰/且於)
(太學待吉時而後入也故曰便時前書便/時上林延夀門杜佑曰便時取日時之便)夜遣使者䇿
收震太尉印綬震於是柴門絶賔客(柴塞其/門也)豐等復惡
之(復扶又翻惡/烏路翻下同)令大鴻臚耿寳奏震大臣不服罪懐恚
望有詔遣歸本郡(震𢎞農/華隂人)震行至城西几陽亭(雒陽城/西也)
乃慷慨謂其諸子門人曰(賢曰慷慨悲歎余謂慷慨/不得意而見於辭色也)死
者士之常分(分扶/問翻)吾䝉恩居上司疾姦臣狡猾而不能
誅惡嬖女傾亂而不能禁(嬖卑義翻/又必計翻)何靣目復見日月
(復扶又/翻下同)身死之日以雜木為捾布單被裁足蓋形勿歸
冡次勿設祭祀因飲酖而卒𢎞農太守移良(風俗通曰/齊公子雍)
(食邑於移/其後氏焉)承樊豐等㫖遣吏於陜縣留停震䘮露棺道
側讁震諸子代郵行書(説文曰郵境上行書舎也廣雅/曰郵驛也此言使震諸子代驛)
(吏𫝊行文書/也陜失冉翻)道路皆為隕涕(為于/偽翻)太僕征羌侯來歴曰
(征羌侯國屬汝南郡光武以歴曾祖歙有平羌隴之功/改汝南當鄉縣為征羌國以封之賢曰征羌故城在今)
(豫州郾城/縣東南)耿寳託元舅之親榮寵過厚不念報國恩而
傾側姦臣傷害忠良其天禍亦將至矣歴歙之曾孫也
(歙許/及翻)　夏四月乙丑車駕入宫　戊辰以光禄勲馮石
為太尉　南單于檀死弟㧞立為烏稽侯尸逐鞮單于
(鞮于/奚翻)時鮮卑數冦邊(數所角/翻下同)度遼將軍耿䕫與温禹犢
王呼尤徽將新降者連年出塞擊之還使屯列衝要(衝/要)
(者當敵之衝邊之要地也賢曰還/令新降者屯列衝要降户江翻)耿䕫徴發煩劇新降
者皆怨恨大人阿族等遂反(阿族者新降一/部之大人也)脅呼尤徽
欲與俱去呼尤徽曰我老矣受漢家恩寧死不能相隨
衆欲殺之有救者得免阿族等遂將其衆亡去中郎將
馬翼與胡騎追擊破之斬獲殆盡(賢曰殆近也欲/死盡所餘無幾)　日
南徼外蠻夷内屬(徼吉/弔翻)　六月鮮卑冦𤣥菟　庚午閬
中山崩(閬中縣屬巴郡賢曰臨閬中水因以為名今隆/州縣宋白曰閬水紆曲經其三面縣居其中取)
(以名/之)　秋七月辛巳以大鴻臚耿寳為大將軍　王聖
江京樊豐等譛太子乳母王男厨監邴吉等殺之(厨監/主飲)
(食/)家屬徙比景太子思男吉數為歎息(為于/偽翻)京豐懼有
後害乃與閻后妄造虚無搆讒太子及東宫官屬帝怒
召公卿以下議廢太子耿寳等承㫖皆以為當廢太僕
來歴與太常桓焉廷尉犍為張皓議曰(犍居/言翻)經説年未
滿十五過惡不在其身且男吉之謀太子容有不知宜
選忠良保傅輔以禮義廢置事重此誠聖恩所宜宿留
(賢曰宿留猶停/留也音秀溜)帝不從焉郁之子也(郁桓榮/之子)張皓退復
上書曰昔賊臣江充造構讒逆傾覆戾園孝武乆乃覺
寤雖追前失悔之何及(事見二十三卷武/帝征和二年三年)今皇太子方
十嵗未習保傅之教可遽責乎書奏不省(省悉/景翻)九月丁
酉廢皇太子保為濟隂王居於徳陽殿西鍾下(漢官儀/曰崇𤣥)
(門徳陽殿也按帝紀徳陽殿在北宫掖庭中蔡質漢儀/曰正月旦天子幸徳陽殿臨軒公卿將大夫百官各陪)
(朝賀蠻貊胡羌朝貢畢見屬郡計吏皆覲宗室諸劉雜/㑹又曰徳陽殿周旋容萬人陛高二丈皆文石作壇激)
(沼水于殿下天子正旦節㑹/朝百僚於此殿濟子禮翻)來歴乃要結光禄勲祋諷
宗正劉瑋將作大匠薛皓侍中閭邱宏(閭邱複姓左𫝊/齊有閭邱嬰)
陳光趙代施延太中大夫九江朱倀等十餘人(要一遥/翻祋丁)
(外翻又丁活/翻倀丑羊翻)俱詣鴻都門證太子無過帝與左右患之
(左石近/習也)乃使中常侍奉詔脅羣臣曰父子一體天性自
然(孟子曰父子/之道天性也)以義割恩為天下也(為于/偽翻)歴諷等不識
大典而與羣小共為讙譁外見忠直(見賢/遍翻)而内希後福
飾邪違義豈事君之禮朝廷廣開言路故且一切假貸
若懐迷不反當顯明刑書諫者莫不失色薛皓先頓首
曰固宜如明詔歴怫然(賢曰字林怫欝也音扶勿翻/余謂怫然憤欝之見於色者)廷
詰皓曰屬通諫何言而今復背之(賢曰屬近也通猶共/也近者共諫何乃相)
(背也屬之欲翻復/扶又翻背蒲妹翻)大臣乘朝車處國事固得輾轉若此
乎(賢曰輾轉不定也詩曰輾/轉反側處昌吕翻輾音展)乃各稍自引起歴獨守闕
連日不肯去帝大怒尚書令陳忠與諸尚書遂共劾奏
歴等帝乃免歴兄弟官削國租(削其征羌國租也劾/户槩翻又户得翻)黜
歴母武安公主不得㑹見(武安公主顯宗女也武/安縣屬魏郡見賢遍翻)　隴
西郡始還狄道(永初五年隴/西徙襄武)　燒當羌豪麻奴死弟犀
苦立　庚申晦日有食之　冬十月上行幸長安十一
月乙丑還雒陽　是嵗京師及諸郡國二十三地震三
十六大水雨雹(雨于/具翻)
　
　
　
　
　資治通鑑卷五十
