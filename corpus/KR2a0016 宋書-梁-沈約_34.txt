書卷三十四
　　梁　　　　　沈　　　　約　　　　撰
　志第二十四
　　五行五
五行傳曰治宫室飾臺榭内滛亂犯親戚侮父兄則稼
穡不成謂土失其性而為災也又曰思心不叡是謂不
聖厥咎瞀厥罰恒風厥極凶短折時則有脂夜之妖時
則有華孽時則有牛禍時則有下體生上之痾時則有
黄眚黄祥時則有金木水火沴土班固曰不言惟而獨
曰時則有者非一衝氣所沴眀其異大也華孽劉歆傳
以為蠃蟲之孽謂螟屬也
稼穡不成
吳孫皓時嘗嵗無水旱苗稼豐美而實不成百姓以饑
闔境皆然連嵗不已吳人以為傷露非也按劉向春秋
説曰水旱當書水旱而曰大無麥禾者土氣不養稼穡
不成此其義也皓初遷都武昌尋還建業又起新館綴
飾珠玉壮麗過甚破壊諸宫增修苑囿犯暑妨農官民
疲怠月令季夏不可以興土功晧皆冒之此治宫室飾
臺榭之罰與春秋魯荘公三築臺同應也班固曰無水
旱之災而草木百榖不熟皆為稼穡不成晉穆帝永和
十年三麥不登至闗西亦然自去秋至是夏無水旱無
麥者如劉向説也又俗云多苗而不實為傷又其義也
恒風
魏齊王正始九年十一月大風數十日發屋折樹十二
月戊子晦尤甚動太極東閣
魏齊王嘉平元年正月壬辰朔西北大風發屋折木昏
塵蔽天按管輅説此為時刑大風執政之憂也是時曹
爽區瞀自専驕僭過度天戒數見終不改革此思心不
叡恒風之罰也後踰旬而爽等滅京房易傳曰衆逆同
志至徳乃潛厥異風其風也行不解物不長雨小而傷
政悖徳隠兹謂亂厥風先風不雨大風暴起發屋折木
守義不進兹謂眊厥風與雲俱起折五榖莖臣易上政
兹謂不順厥風大飈發屋賦斂不理兹謂禍厥風絶經
紀止即温温即蟲侯専封利兹謂不統厥風疾而樹不
摇榖不成辟不思道兹謂無澤厥風不揺水旱無雲傷
禾公常於利兹謂亂厥風微而温生蟲蝗害五榖棄正
作淫兹謂惑厥風温螟蟲起害有益人之物侯不朝兹
謂叛厥風無恒地變赤雨殺人
吳孫權太元元年八月朔大風江海涌溢平地水深八
尺拔高陵樹二株石碑蹉動吳城兩門飛落按華覈對
役繁賦重區瞀不叡之罰也眀年權薨
吳孫亮建興元年十二月丙申大風震電是嵗魏遣大
衆三道來攻諸葛恪破其東興軍二軍亦退眀年恪又
攻新城喪衆大半還伏誅
吳孫休永安元年十一月甲午風四轉五復䝉霧連日
是時孫綝一門五侯權傾吳主風霧之災與漢五侯丁
傅同應也十二月丁卯夜又大風發木揚沙眀日綝誅
晉武帝太始五年五月辛卯朔廣平大風折木
晉武帝咸寧元年五月下邳廣陵大風壊千餘家折樹
木
咸寧元年五月甲申廣陵司吾下邳大風折木
咸寧三年八月河間大風折木
晉武帝太康二年五月濟南大風折木傷麥
太康二年六月髙平大風折木發壊邸閤四十餘區
太康八年六月郡國八大風
太康九年正月京都風雹發屋拔木後二年宫車宴駕
晉惠帝元康四年六月大風雨拔樹
元康五年四月庚寅夜暴風城東渠波浪七月下邳大
風壊廬舍九月雁門新興太原上黨災風傷稼眀年氐
羌反叛大兵西討
元康九年六月飈風吹賈謐朝服飛數百丈眀年謐誅
元康九年十一月甲子朔京都連大風發屋折木十二
月太子廢
晉惠帝永康元年二月大風㧞木三月愍懐被害己卯
喪柩發許還洛是日大風雷電幃蓋飛裂
永康元年四月張華第舍飈風折木飛繒軸六七是月
華遇害
永康元年十一月戊子朔大風從西北來折木飛石眀
年正月趙王倫簒位
晉惠帝永興元年正月癸酉祠太廟災風暴起塵沙四
合其年四月倫伏辜
晉元帝永昌元年七月丙寅大風㧞木屋瓦皆飛
永昌元年八月暴風壊屋㧞御道栁樹百餘株其風縱
横無常若風自八方來者十一月宫車宴駕
晉成帝咸康四年三月壬辰成都大風發屋折木四月
李夀襲殺李期
晉康帝建元元年七月庚申晉陵吳郡災風
晉穆帝升平元年八月丁未䇿立皇后何氏是日疾風
升平五年正月戊戌朔疾風
晉海西公泰和六年二月大風迅急
晉孝武帝寧康元年三月戊申朔暴風迅起從丑上來
須臾轉子上來飛沙揚礫
晉孝武帝太元元年二月乙丑朔暴風折木
太元二年閏三月甲子朔暴風疾雨俱至發屋折木
太元二年六月長安大風㧞苻堅宫中樹其後堅再南
伐身戮國亡
太元四年八月乙未暴風
太元十二年正月壬午夜暴風
太元十二年正月甲辰大風㧞木
太元十七年六月乙未大風折木
晉安帝元興二年二月甲辰大風雨大航門屋瓦飛落
眀年桓𤣥簒位由此門入
元興二年正月桓𤣥逰大航南飄風飛其轉輗至三月
𤣥敗
元興二年三月江陵大風折木是月桓𤣥敗於崢嶸洲
身亦屠裂
元興三年十一月丁酉大風江陵多死者
晉安帝義熈四年十一月辛卯朔西北疾風起
義熙五年閏十月丁亥大風發屋眀年盧循至蔡洲
義熙六年五月壬申大風㧞北郊樹樹幾百年也琅邪
揚州二射堂倒壊是日盧循大艦漂沒甲戌又風發屋
折木是冬王師南討
義熙十年四月己丑朔大風㧞木
義熙十年六月辛亥大風拔木眀年西討司馬休之
宋少帝景平二年正月癸亥朔旦暴風發殿庭㑹翻揚
數十丈五月帝廢
文帝元嘉二十六年二月庚申夀陽驟雨有回風雲霧
廣三十許步從南來至城西回散滅當其衝者室屋樹
木摧倒
元嘉二十九年三月大風㧞木飛瓦
元嘉三十年正月大風㧞木雨凍殺牛馬雷電晦㝠二
月宫車晏駕
孝武帝大眀七年風吹初寧陵隧口左標折鍾山通天
臺新成飛倒散落山澗眀年閏五月帝崩
前廢帝永光元年正月乙未朔京邑大風
眀帝泰始二年三月丙申京邑大風
泰始二年四月甲子京邑大風
泰始二年五月丁未京邑大風
泰始二年五月己酉京邑大風
泰始二年九月乙巳京邑大風
後廢帝元徽二年七月甲子京邑大風
元徽三年三月丁卯京邑大風
元徽三年六月甲戌京邑大風
元徽四年十一月辛卯京邑大風
元徽五年三月庚寅京邑大風發屋折木
元徽五年六月甲寅京邑大風
夜妖
魏髙貴郷公正元二年正月戊戌大風晦暝行者皆頓
伏近夜妖也劉向曰正晝而暝陰為陽臣制君也時晉
景王討毋邱儉是日始發
魏元帝景元三年十月京都大震晝晦此夜妖也班固
曰夜妖者雲風並起而杳㝠故與常風同象也劉向春
秋説云天戒若曰勿使大夫世官将令専事㝠晦眀年
魯季友卒果世官而公室卑矣魏此妖晉有天下之應
也
晉孝武帝太元十三年十二月乙未大風晦暝其後帝
崩而諸侯違命干戈内侮權奪於元顯禍成於桓𤣥是
其應也
蠃蟲之孽
晉孝武咸寧元年七月郡國螟九月青州又螟
咸寧元年七月郡國有青蟲食禾稼
咸寧四年司冀兖豫荆揚郡國皆螟
晉武帝太康四年㑹稽彭蜞及蟹皆化為鼠甚衆覆野
大食稻為災
太康九年八月郡國二十四螟螟說與蝗同是時帝聽
讒訴
太康九年九月蟲傷稼
晉惠帝元康二年九月帶方合資提奚南新長岑海㝠
列口蟲食禾葉蕩盡
晉惠帝永寧元年七月梁益涼三州螟是時齊王冏秉
政貪苛之應也
永寧元年十月南安巴西江陽大原新興北海青蟲食
禾葉甚者十傷五六
永寧元年十二月郡國八螟
牛禍
晉武帝太康九年幽州塞北有死牛頭語近牛禍也是
時帝多疾病深以後事為念而託付不以至公思心瞀
亂之應也師曠曰怨讟動於民則有非言之物而言又
其義也
晉惠帝太安中江夏張騁所乗牛言曰天下方亂乗我
何之騁懼而還犬又言曰歸何蚤也尋後牛又人立而
行騁使善卜者卦之謂曰天下将有兵亂為禍非止一
家其年張昌反先略江夏騁為将帥於是五州殘亂騁
亦族滅京房易妖曰牛能言如其言占吉凶易萌氣樞
曰人君不好士走馬被文繡犬狼食人食則有六畜妖
言時天子諸侯不以惠下為務又其應也
晉愍帝建武元年曲阿門牛生犢一體兩頭
元帝太興元年武昌太守王諒牛生子兩頭八足兩尾
共一腹三年後死又有牛生一足三尾皆生而死按司
馬彪説兩頭者政在私門上下無别之象也京房易傳
曰足多者所任邪也足少者下不勝任也其後皆有此
應
晉元帝大興四年十二月郊牛死按劉向説春秋郊牛
死曰宣公區瞀昏亂故天不饗其祀元帝中興之業實
王導之謀也劉隗探㑹主意以得親幸導見疏外此區
瞀不叡之禍也
晉成帝咸和二年五月護軍牛生犢兩頭六足是冬蘇
峻作亂
咸和七年九徳民袁榮家牛産犢兩頭八足二尾共身
京房易傳殺無辠則牛生妖
桓𤣥之國在荆州詣刺史殷仲堪行至鶴穴逢一老公
驅青牛形色瓌異桓𤣥即以所乘牛易取乗至零陵涇
溪駿駃非常因息駕飲牛牛徑入江水不出𤣥遣人覘
守經日無所見
宋文帝元嘉三年司徒徐羡之大兒喬之行欲入廣莫
門牛徑将入廷尉寺左右禁捉不能禁入方得出眀日
被收
元嘉二十九年晉陵送牛角生右脅長八尺眀年二月
東宫為禍
孝武帝大眀三年廣州刺史費淹獻三角水牛
黄眚黄祥
蜀劉備章武二年東伐二月自秭歸進屯夷道六月秭
歸有黄氣見長十餘里廣數十丈後踰旬備為陸遜所
破近黄祥也
魏齊王正始中中山王周南為襄邑長有鼠從穴出語
曰王周南爾以某日死南不應鼠還穴後至期更冠幘
皂衣出語曰周南汝日中當死又不應鼠復入斯須更
出語如向日適欲日中鼠入復出出復入轉更數語如
前日適中鼠曰周南汝不應我復何道言絶顛蹶而死
即失衣冠取視俱如常鼠案班固説此黄祥也是時曹
爽秉政競為比周故鼠作變也
宋孝武大眀七年春太湖邉忽多鼠其年夏水至悉變
成鯉魚民人一日取轉得三五十斛明年大飢
晉元帝太興四年八月黄霧四塞埃氣蔽天案楊宣對
近土氣亂之祥也
晉元帝永昌二年正月癸巳黄霧四塞
晉穆帝永和七年三月涼州大風㧞木黄霧下塵是時
張重華納譖出謝艾為酒泉太守而所任非其人至九
年死嗣子見弑是其應也京房易傳曰聞善不予兹謂
不知厥異黄厥咎聾厥災不嗣黄者有黄濁氣四塞天
下蔽賢絶道故災至絶世也
晉安帝元興元年十月丙申朔黄霧昏濁不雨
宋文帝元嘉十八年秋七月天有黄光洞照于地太子
率更令何承天謂之榮光太平之祥上表稱慶
地震
吳孫權黄武四年江東地連震是時權受魏爵命為大
将軍吳王改元專制不修臣迹京房易傳曰臣事雖正
専必震董仲舒劉向並云臣下彊盛将動而害之應也
魏明帝青龍二年十一月京都地震從東來隠隠有聲
屋瓦揺
魏眀帝景初元年六月戊申京都地震是秋吳将朱然
圍江夏荆州刺史胡質擊退之又公孫淵自立為燕王
改年置百官明年討平之
吳孫權嘉禾六年五月江東地震
赤烏二年正月地又再震是時吕壹専政步騭上疏曰
伏聞校事吹毛求瑕輙欲陷人成其威福無辠無辜横
受重刑雖有大臣不見信任如此天地焉得無變故嘉
禾六年赤烏二年地連震動臣下専政之應也冀所以
警悟人主可不深思其意哉壹後卒敗
魏齊王正始二年十一月南安郡地震
正始三年七月甲申南安郡地震十二月魏郡地震
正始六年二月丁卯南安郡地震是時曹爽専政遷太
后于永寧宫太后與帝相泣而别連年地震是其應也
吳孫權赤烏十一年二月江東地仍震是時權聽讒尋
黜朱據廢太子
蜀劉禪炎興元年蜀地震時宦人黄皓専權按司馬彪
説奄宦無陽施猶婦人也此皓見任之應與漢和帝時
同事也是冬蜀亾
晉武帝太始五年四月辛酉地震是年冬新平氐羌叛
眀年孫晧大遣衆入渦口叛虜㓂秦涼刺史胡烈蘇愉
並為所害
太始七年六月丙申地震武帝世始於賈充終於楊駿
阿黨昧利茍専權寵終喪天下由是也末年所任轉敝
故亦一年六震是其應也裴叔則曰晉徳所以不比隆
堯舜者以有賈充諸人在朝
晉武帝咸寧二年八月庚辰河南河東平阿地震
咸寧四年六月丁未陰平廣武地震甲子陰平廣武地
又震
晉武帝太康二年二月庚申淮南丹陽地震
太康五年正月壬辰地震
太康六年七月己丑地震
太康七年七月南安犍為地震八月京兆地震
太康八年五月壬子建安地震七月陰平地震八月丹
陽地震
太康九年正月㑹稽丹陽吳興地震四月辛酉長沙南
海等郡國八地震七月至于八月地又四震其三有聲
如雷
太康十年十二月己亥丹陽地震
晉武帝太始元年地震
晉惠帝元康元年十二月辛酉京都地震
元康四年二月蜀郡山崩殺人上谷上庸遼東地震五
月壬子夀春山崩洪水出城壊地墜方三十丈六月夀
春大雷震山崩地坼家人陷死上庸郡亦如之八月上
谷地震水出殺百餘人居庸地裂廣三十六丈長八十
四丈水出大饑上庸四䖏山崩地陷廣三十丈長百三
十丈水出殺人十月京都地震十一月滎陽襄城汝陰
梁國南陽地皆震十二月京都又震是時賈后亂朝據
權專制終至禍敗之應也漢鄧太后攝政時郡國地震
李固以為地陰也法當安靜今乃越陰之職專陽之政
故應以震此同事也京房易傳曰無徳専祿兹謂不順
厥震動邱陵涌水出又曰小人剥廬厥妖山崩兹謂陰
乗陽弱勝彊又曰陰背陽則地裂父子分離夷羌叛去
元康五年五月丁丑地震六月金城地震
元康六年正月丁丑地震
元康八年正月丙辰地震
晉惠帝太安元年十月地震是時齊王冏專政
太安二年十二月丙辰地震是時長沙王專政
晉孝懐帝永嘉三年十月荆湘二州地震時司馬越専
政
永嘉四年四月兖州地震
晉愍帝建興二年四月甲辰地震是時幼主在上權傾
於下四方雲擾兵亂不息
建興三年六月丁卯長安地震
晉元帝太興元年四月西平地震涌水出十二月廬陵
豫章武昌西陵地震山崩干寳曰王敦陵上之應
太興二年五月癸丑祁山地震山崩殺人是時相國南
陽王保在祁山稱晉王不終之象也
太興三年四月庚寅丹陽吳郡晉陵地震其年南平郡
山崩出䧺黄數千斤
晉成帝咸和二年三月益州地震四月己未豫章地震
是年蘇峻作亂
咸和九年三月丁酉㑹稽地震是時政在臣下
晉穆帝永和元年六月癸亥地震是時嗣主幼沖母后
稱制政在臣下所以連年地震
永和二年十月地震
永和三年正月丙辰地震
永和四年十月己未地震
永和五年正月庚寅地震
永和九年八月丁酉京都地震有聲如雷
永和十年正月丁酉地震有聲如雷雞雉鳴呴
永和十一年四月乙酉地震五月丁未地震
晉穆帝升平五年八月涼州地震
晉哀帝隆和元年四月甲戌地震是時政在将相人主
南面而已
隆和元年四月丁丑涼州地震浩亹山崩張天錫降亡
之象也
隆和二年二月庚寅江陵地震是時桓温専征
晉海西太和元年二月涼州地震水涌
晉簡文帝咸安二年十月辛未安成地震
晉孝武帝寧康元年十月辛未地震是時嗣主幼沖政
在将相
寧康二年七月甲午涼州地震山崩
晉孝武帝太元二年閏月壬午地震五月丁丑地震
太元十一年六月己卯地震是後縁河諸将連嵗兵役
太元十五年三月己酉朔夜地震
太元十七年六月癸卯地震十二月己未地又震是時
羣小弄權天下側目
太元十八年正月癸亥朔地震二月乙未地震
晉安帝隆安四年九月癸酉地震是時幼主沖昧政在
臣下
晉安帝義熙四年正月壬子夜地震有聲十月癸亥地
震
義熙五年正月戊戌夜尋陽地震有聲如雷明年盧循
下
義熙八年自正月至四月南康廬陵地四震明年王旅
西討荆益
宋文帝元嘉七年四月丙辰地震時遣軍經略司兖
元嘉十二年四月丙辰京邑地震
元嘉十五年七月辛酉地震
元嘉十六年地震
孝武帝大明二年四月辛丑地震
大眀六年七月甲申地震有聲自河北來魯郡山揺地
動彭城城女牆四百八十丈墜落屋室傾倒兖州地裂
泉涌二年不已其後虜主死兖州刺史夏侯祖權卒
眀帝泰始二年四月地震
泰始四年七月己酉東北有聲如雷地震
眀帝泰豫元年閏七月甲申東北有聲如雷地震
後廢帝元徽二年四月戊申地震
元徽五年五月戊申地震七月帝殞
宋文帝元嘉二十五年青州城南地逺望見地中如水
有影人馬百物皆見影中積年乃滅
山崩地陷裂
吳孫權赤烏十三年八月丹陽句容及故鄣寧國諸山
崩鴻水溢按劉向説山陽君也水陰民也天戒若曰君
道崩壊百姓将失其所也與春秋梁山崩漢齊楚衆山
發水同事也夫三代命祀祭不越望吉凶禍福不是過
也吳雖帝其實列國災發丹陽其天意矣國主山川山
崩川竭亡之徵也後二年而權薨薨二十六年而吳亡
魏元帝咸熙三年二月太行山崩此魏亡之徴也其冬
晉有天下
晉武帝太始三年三月戊子太行山崩
太始四年七月泰山崩墜三里此晉之咎徴也至帝晏
駕而祿去王室懐愍淪胥於北元帝中興於南是其應
也京房易傳曰自上下者為崩厥應泰山之石顚而下
聖王受命人君虜
晉武帝太康五年丙午宣帝廟地陷
太康六年三月南安新興縣山崩涌水出
太康七年七月朱提之大瀘山崩震壊郡舍陰平之仇
池崖隕
太康八年七月大雨殿前地陷方五尺深數丈
晉惠帝元康四年五月壬子地陷方三十丈殺人史闕
其䖏
元康四年八月居庸地裂廣三十丈長百三十丈水出
殺人
晉孝懐帝永嘉元年三月洛陽東北步廣里地陷
永嘉三年八月乙亥鄄城城無故自壊七十餘丈司馬
越惡之遷于濮陽此見沴之異也越卒陵上終亦受禍
永嘉三年七月戊辰當陽地裂三所所廣三丈長二百
餘步京房易傳曰地坼裂者臣下分離不肯相從也其
後司馬越茍晞交惡四方牧伯莫不離散王室遂亡
永嘉三年十月宜都夷道山崩
永嘉四年四月湘東酃黒石山崩
晉元帝太興四年八月常山崩水出滹沱盈溢大木傾
拔
晉成帝咸和四年十月柴桑廬山西北崖崩十二月劉
𦙍為郭默所殺
晉惠帝元康九年六月夜暴雷雨賈謐齋屋柱陷入地
壓謐牀帳此木沴土土失其性不能載也眀年謐誅
晉惠帝光熙元年五月范陽地然可以㸑此火沴土也
是時禮樂征伐自諸侯出
晉安帝義熙八年三月壬寅山陰有聲如雷地限深廣
各四尺
義熙十年五月戊寅西眀門地穿涌水出毁門房及限
此水沴土也
五行傳曰皇之不極是謂不建厥咎眊厥罰恒陰厥極
弱時則有射妖時則有龍蛇之孽時則有馬禍時則有
下人伐上之痾時則有日月亂行星辰逆行
常陰
吳孫亮太平三月自八月沈陰不雨四十餘日是時将
誅孫綝謀泄九月戊午綝以兵圍宫廢亮為㑹稽王此
常陰之罰也
吳孫晧寳鼎元年十二月太史奏久陰不雨将有陰謀
晧深驚懼時陸凱等謀因其謁廟廢之及出留平領兵
前驅凱語平平不許是以不果晧既肆虐羣下多懐異
圖終至降亡
宋後廢帝元徽三年四月連陰不雨
元徽三年八月多陰後二年廢帝殞
射妖
蜀車騎将軍鄧芝征涪陵見𤣥猿縁山手射中之猿拔
其箭卷木葉塞其創芝曰嘻吾違物之性其将死矣俄
而卒此射妖也一曰猿母抱子芝射中之子為拔箭取
木葉塞創芝歎息投弓水中自知當死矣
晉恭帝之為琅邪王時好竒戲嘗閉一馬於門内令人
射之欲觀幾箭而死左右有諫者曰馬國姓也而今射
之不祥甚矣於是乃止而馬已被十許箭矣此盖射妖
也俄而桓𤣥簒位
龍蛇之孽
魏明帝青龍元年正月甲申青龍見郟之摩陂井中凡
瑞興非時則為妖孽况困於井非嘉祥也魏以改年非
也晉武不賀是也干寳曰自明帝終魏世青龍黄龍見
者皆其主廢興之應也魏土運青木色也而不勝於金
黄得位青失位之象也青龍多見者君徳國運内相尅
伐也故髙貴郷公卒敗于兵案劉向説龍貴象而困井
中諸侯将有幽執之禍也魏世龍莫不在井此居上者
逼制之應髙貴鄉公著潛龍詩即此㫖也
魏髙貴鄉公正元元年戊戌黄龍見于鄴井中
魏髙貴鄉公甘露元年正月辛丑青龍見軹縣井中六
月乙丑青龍見元城縣界井中
甘露二年二月青龍見温縣井
甘露三年黄龍青龍仍見頓邱冠軍陽夏縣界井中
景元元年二月青龍見軹縣井中
吳孫皓天冊中龍乳於長沙民家啖鷄鶵京房易妖曰
龍乳人家王者為庶人其後皓降
晉武帝咸寧二年六月丙申白龍二見于九原井中
晉武帝太康五年正月癸卯二龍見于武庫井中帝見
龍有喜色百僚将賀劉毅獨表曰昔龍漦夏庭禍發周
室龍見鄭門子産不賀帝答曰朕徳政未修未有以膺
受嘉祥遂不賀也孫盛曰龍水物也何與於人子産言
之當矣但非其所處寔為妖災夫龍以飛翔顯見為美
則潛伏幽處非休祥也漢惠帝二年兩龍見蘭陵井中
本志以為其後趙王幽死之象也武庫者帝王威御之
器所寳藏也室宇邃宻非龍所處後七年蕃王相害二
十八年果有二胡僭竊神器勒虎二逆皆字曰龍此之
表異為有證矣史臣案龍為休瑞而屈於井中前史言
之已詳但兆幽微非可臆斷故五行符瑞兩存之
晉愍帝建興二年十一月枹罕羌妓産一龍子色似錦
文嘗就母乳遥見神光少得就視
晉武帝咸寧中司徒府有二大蛇長十許丈居聽事平
橑上數年而人不知但怪府中數失小兒及猪犬之屬
後一蛇夜出傷於刃不能去乃覺之發徒攻擊移時乃
死夫司徒五敎之府此皇極不建故蛇孽見之漢靈帝
時蛇見御座楊賜以為帝溺於色之應也魏氏宫人猥
多晉又過之宴游是湎此其孽也詩云維虺維蛇女子
之祥
晉惠帝元康五年三月癸巳臨菑有大蛇長十餘丈負
二小蛇入城北門徑從市漢城陽景王祠中不見天戒
若曰齊方有劉章定傾之功若不厲節忠慎又将蹈章
失職奪功之辱也齊王冏不悟雖建興復之功而以驕
陵取禍負二小蛇出朝市皆有象類也
晉眀帝太寧初武昌有大蛇常居故神祠空樹中每出
頭從人受食京房易妖曰蛇見於邑不出三年有大兵
國有大憂其後討滅王敦及其黨與
馬禍
晉武帝大熙元年遼東有馬生角在兩耳下長三寸按
劉向説此兵象也及帝晏駕之後王室毒於兵禍是其
應也京房易傳曰臣易上政厥妖馬生角又有天子親
伐馬生角吕氏春秋曰人君失道馬有生角
晉惠帝元康元年十二月皇太子将釋奠太傅趙王倫
驂乘至南城門馬止力士推之不能動倫入軺車乃進
此馬禍也天戒若曰倫不知義方終為亂逆非傅導行
禮之人倫不悟故亡
元康九年十一月戊寅冬有牝騮馬驚奔至廷尉訊堂
悲鳴而死是殆愍懐寃死之象也見廷尉訊堂又天意
乎
晉孝懐帝永嘉六年二月神馬鳴南城門
晉元帝大興二年丹陽郡吏濮陽楊演馬生駒兩頭自
頸前别生而死按司馬彪説政在私門二頭之象也是
後王敦陵上
晉成帝咸康八年五月甲戌有馬色赤如血自宣陽門
直走入于殿前盤旋走出尋逐莫知所在己卯帝不豫
六月崩此馬禍又赤祥也張重華在涼州将誅其西河
相張祚祚廐馬數十匹同時悉皆無後尾
晉安帝隆安四年十月梁州有馬生角刺史郭銓送示
都督桓𤣥案劉向説馬不當生角由𤣥不當舉兵向上
也覩災不悟故至夷滅
人痾
魏文帝黄初初清河宋士宗母化為鼈入水
魏眀帝太和三年曹休部曲兵奚農女死復生時人有
開周世冡得殉葬女子數日而有氣數月而能語郭太
后愛養之又太原民發冡破棺棺中有一生婦人問其
本事不知也視其墓木可三十歳案京房易𫝊至陰為
陽下人為上晉宣王起之象也漢平帝獻帝並有此異
占以為王莾曹操之徴公孫淵炊有小兒蒸死甑中其
後夷滅
吳孫亮建興二年諸葛恪将征淮南有孝子著衰衣入
其閣詰問答曰不自覺入也時中外守備亦悉不見衆
皆異之及還果見殺恪已被害妻在室使婢沃盥聞婢
血臰又眼目視瞻非常妻問其故婢蹷然躍起頭至棟
攘臂切齒曰諸葛公乃為峻所殺
吳孫休永安四年安吳民陳焦死七日復穿冢出干寳
曰此與漢宣帝同事烏程侯晧承廢故之家得位之祥
也
吳孫晧寳鼎元年丹陽宣騫母年八十因浴化為黿兄
弟閉户衛之掘堂上作大坎實水其中黿入坎戲一二
日恒延頸外望伺户小開便輪轉自躍入于逺潭遂不
復還與漢靈帝時黄氏母事同吳亡之象也
魏元帝咸熙二年八月襄武縣言有大人見長三丈餘
跡長三尺二寸髪白著黄巾黄單衣拄杖呼民王始語
曰今當太平尋晉代魏
晉武帝太始五年元城人年七十生角案漢志説殆趙
王倫簒亂之象也
晉武帝咸寧二年二月琅邪人顔畿病死棺歛已久家
人咸夢畿謂已曰我當復生可急開棺遂出之漸能飲
食屈申視瞻不能行語也二年復死其後劉淵石勒遂
亡晉室
晉惠帝元康中安豐有女子周世寧年八歳漸化為男
至十七八而氣性成此劉淵石勒蕩覆晉室之妖也漢
哀帝獻帝時並有此異皆有易代之兆京房傳曰女子
化為丈夫兹為陰昌賤人為王丈人化為女子兹陰勝
陽厥咎亡
晉惠帝永寧初齊王冏唱義兵誅除亂逆乗輿反正忽
有婦人詣大司馬門求寄産門者詰之婦人曰我截齊
便去耳是時齊王冏匡復王室天下歸功識者為其惡
之後果斬戮
永寧元年十二月甲子有白頭公入齊王冏大司馬府
大呼有大兵起不出甲子旬冏殺之眀年十二月戊辰
冏敗即甲子旬也
晉惠帝太安元年四月癸酉有人自雲龍門入殿前北
面再拜曰我當作中書監即收斬之干寳曰夫禁庭尊
秘之處今賤人徑入而門衛不覺者宫室将虚而下人
踰之之妖也是後帝北遷鄴又西遷長安盜賊蹈籍宫
闕遂亡天下
晉惠帝世梁國女子許嫁已受禮聘尋而其夫戍長安
經年不歸女家更以適人女不樂行其父母逼强不得
已而去尋得病亡後其夫還問女所在其家具説之其
夫徑至女墓不勝哀情便發冢開棺女遂活因與俱歸
後婿聞之詣官爭之所在不能決秘書郎王導議曰此
是非常事不得以常理斷之宜還前夫朝廷從其議
晉惠帝世杜錫家葬而婢誤不得出後十餘年開冢祔
葬而婢尚生其始如瞑有頃漸覺問之自謂當一再宿
耳初婢之埋年十五六及開冢更生猶十五六也嫁之
有子
晉惠帝光熙元年㑹稽謝真生子大頭有鬢兩蹠反向
上有男女兩體生便作丈夫聲經日死
晉惠懐之世京洛有兼男女體亦能兩用人道而性尤
淫案此亂氣之所生也自咸寧太康之後男寵大興甚
於女色士大夫莫不尚之天下皆相放效或有至夫婦
離絶怨曠妬忌者故男女氣亂而妖形作也
元帝太興初又有女子陰在腹上在揚州性亦滛京房
易妖曰人生子陰在首天下大亂在腹天下有事在背
天下無後
晉孝懐帝永嘉元年吳郡吳縣萬祥婢生子鳥頭兩足
馬蹄一手無毛黄色大如枕
晉愍帝建興四年新蔡縣吏任僑妻胡年二十五産二
女相向腹心合同自胸以上齊以下各分此蓋天下未
一之妖也時内史吕㑹上言案瑞應圖異根同體謂之
連理異苗同穎謂之嘉禾草木之異猶以為瑞今二人
同心易稱二人同心其利斷金嘉徴顯見生於陜東之
國斯蓋四海同心之瑞不勝喜踊謹畫圖以上時有識
者哂之
晉中興初有女子其陰在腹當齊下自中國來江東性
甚淫而不産京房易妖曰人生子陰在首天下大亂在
腹天下有事在背天下無後
晉元帝太興三年十二月尚書騶謝平妻生女墮地濞
濞有聲須臾便死鼻目皆在頂上面處如項口有齒都
連為一胸如鼈手足爪如鳥爪皆下向京房易妖曰人
生他物非人所見者皆為天下大兵後二年有石頭之
敗
晉眀帝太寧二年七月丹陽江寧侯紀妻死三日復生
晉成帝咸康四年十一月辛丑有何一人詣南止車門
自列為聖人所使録付光禄外部檢問是東海郯縣吕
暢辭語落漠髠鞭三百遣
咸康五年四月下邳民王和僑居暨陽息女可年二十
自云上天來還得徴瑞印綬當母天下晉陵太守以為
妖收付獄至十一月有人持柘杖絳衣詣止車門口列
為聖人使求見天子門候受辭列姓吕名錫云王和女
可右足下有七星星皆有毛長七寸天今命可為天下
母奏聞即伏誅并下晉陵誅可
晉康帝建元二年十月衛將軍營督過望所領兵陳凟
女壹有文在足曰天下之母炙之逾眀京都諠譁有司
收繫以聞俄自建康縣獄亡去
石虎末大武殿前所圖賢聖人像人頭忽悉縮入肩中
晉孝武帝寧康初南郡州陵女人唐氏漸化為丈夫
晉安帝義熙七年無錫人趙朱年八歳一旦暴長八尺
髭鬚蔚然三日而死
義熙中東陽人黄氏生女不養埋之數日於土中啼取
養遂活
義熙末豫章吳平人有二陽道重累生
晉恭帝元熙元年建安人陽道無頭正平本下作女人
形體
宋文帝元嘉十七年劉斌為吳郡婁縣有一女忽夜乗
風雨怳忽至郡城内自覺去家正炊頃衣不沾濡曉在
門上求通言我天使也斌令前因曰府君宜起迎我當
大富貴不爾必有凶禍斌問所以來亦不自知也謂是
狂人以付獄符其家迎之數日乃得去後二十日許斌
誅
孝武帝大眀中張暢為㑹稽郡妾懐孕兒於腹中啼聲
聞於外暢尋死
大眀末荆州武寧縣人楊始歡妻於腹中生女兒此兒
至今猶存
眀帝泰豫元年正月巨人見太子西池水上跡長三尺
餘
後廢帝元徽中南東莞徐坦妻懐孕兒在腹中有聲
元徽中暨陽縣女人於黄山穴中得二卵如斗大剖視
有人形
魏文帝黄初四年三月宛許大疫死者萬數
魏明帝青龍二年四月大疫
青龍三年正月京都大疫
吳孫權赤烏五年大疫
吳孫亮建興二年四月諸葛恪圍新城大疫死者太半
吳孫晧鳳皇二年疫
晉武帝太始十年大疫吳土亦同
晉武帝咸寧元年十一月大疫京都死者十萬人
晉武帝太康三年春疫
晉惠帝元康二年十一月大疫
元康十年五月秦雝二州疾疫
晉孝懐帝永嘉四年五月秦雝州饑疫至秋
永嘉六年大疫
晉元帝永昌元年十一月大疫死者十二三河朔亦同
晉成帝咸和五年五月大饑且疫
晉穆帝永和九年五月大疫
晉海西太和四年冬大疫
晉孝武帝太元五年五月自冬大疫至于此夏多絶戸
者
晉安帝義熙元年十月大疫發赤班乃愈
義熙七年春大疫
宋文帝元嘉四年五月京都疾疫
孝武帝大明元年四月京邑疾疫
大眀四年四月京邑疾疫
日蝕
魏文帝黄初二年六月戊辰晦日有蝕之有司奏免太
尉詔曰災異之作以譴元首而歸過股肱豈禹湯辠已
之義乎其令百官各䖍厥職後有天地眚勿復劾三公
黄初三年正月丙寅朔日有蝕之十一月庚申晦又日
有蝕之
黄初五年十一月戊申晦日有蝕之後二年宫車晏駕
魏明帝太和初太史令許芝奏日應蝕與太尉於靈臺
祈禳帝詔曰盖聞人主政有不得則天懼之以災異所
以譴告使得自修也故日月薄蝕明治道有不當者朕
即位以来既不能光眀先帝聖徳而施化有不合於皇
神故上天有以寤之宜勵政自修以報于神明天之於
人猶父之於子未有父欲責其子而可獻盛饌以求免
也今外欲遣上公與太史令具禳祠於義未聞也羣公
卿士其各勉修厥職有可以補朕不逮者各封上之
魏明帝太和五年十一月戊戌晦日有蝕之
太和六年正月戊辰朔日有蝕之(見及/厯)
魏眀帝青龍元年閏月庚寅朔日有蝕之
魏齊王正始元年七月戊申朔日有蝕之(紀/無)
正始三年四月戊戌朔日有蝕之(紀/無)
正始六年四月壬子日有蝕之十月戊寅朔又日有蝕
之
正始八年二月庚午朔日有蝕之是時曹爽専政丁謐
鄧颺等轉改法度㑹有日蝕變詔羣臣問得失蒋濟上
疏曰昔大舜佐治戒在比周周公輔政慎於其朋齊侯
問災晏子對以布惠魯君問異臧孫答以緩役塞變應
天乃實人事濟㫖譬甚切而君臣不悟終至敗亡矣
正始九年正月乙未朔日有蝕之
魏齊王嘉平元年二月己未日有蝕之
魏髙貴郷公甘露四年七月戊子朔日有蝕之
甘露五年正月乙酉朔日有蝕之按谷永説正朝尊者
惡之京房占曰日蝕乙酉君弱臣强司馬将兵反征其
王五月有成濟之變
魏元帝景元二年五月丁未朔日有蝕之
景元三年三月己亥朔日有蝕之
晉武帝太始二年七月丙午晦日有蝕之
太始七年五月庚辰日有蝕之
太始八年十月辛未朔日有蝕之
太始九年四月戊辰朔日有蝕之
太始十年三月癸亥日有蝕之
晉武帝咸寧元年七月甲申晦日有蝕之
咸寧三年正月丙子朔日有蝕之
晉武帝太康四年三月辛丑朔日有蝕之
太康六年八月丙戌朔日有蝕之
太康七年正月甲寅朔日有蝕之乙亥詔曰比年災異
屢發邦之不臧實在朕躬震蝕之異其咎安在将何施
行以濟其愆太尉亮司徒舒司空瓘遜位弗許
太康八年正月戊申朔日有蝕之
太康九年六月庚子朔日有蝕之後二年宫車晏駕
晉惠帝元康九年十月甲子朔日有蝕之
晉惠帝永康元年四月辛卯朔日有蝕之
晉惠帝永寧元年閏三月丙戌朔日有蝕之
晉惠帝光熙元年正月戊子朔日有蝕之尊者惡之七
月乙酉朔又日有蝕之既占曰日蝕盡不出三月國有
凶十一月宫車晏駕十二月壬午朔又日有蝕之
晉孝懐帝永嘉元年十一月戊申日有蝕之
永嘉二年正月丙午朔日有蝕之
永嘉六年二月壬子朔日有蝕之明年帝崩于平陽
晉愍帝建興四年六月丁巳朔日有蝕之十一月帝為
劉曜所虜十二月乙卯朔又日有蝕之明年帝崩于平
陽
晉元帝太興元年四月丁丑朔日有蝕之
晉明帝太寧三年十一月癸巳朔日有蝕之
晉成帝咸和二年五月甲申朔日有蝕之
晉成帝咸康元年十月乙未朔日有蝕之
咸康七年二月甲子朔日有蝕之
咸康八年正月乙未朔日有蝕之正朝尊者惡之六月
宫車晏駕
晉穆帝永和七年正月丁酉朔日有蝕之
永和十二年十月癸巳朔日有蝕之
晉穆帝升平四年八月辛丑朔日有蝕之不盡如鉤明
年宫車晏駕
晉哀帝隆和元年十二月戊午朔日有蝕之
晉海西公太和三年三月丁巳朔日有蝕之
太和五年七月癸酉朔日有蝕之明年廢為海西公
晉孝武帝寧康三年十月癸酉朔日有蝕之
晉孝武帝太元四年閏月己酉朔日有蝕之
太元六年六月庚子朔日有蝕之
太元九年十月辛亥朔日有蝕之
太元十七年五月丁卯朔日有蝕之
太元二十年三月庚辰朔日有蝕之明年宫車晏駕海
西時有此變又曰臣有蔽主明者
晉惠帝永興元年十一月黑氣分日
晉惠帝光熙元年五月癸巳日散光流如血所照皆赤
甲午又如之占曰君道失明
晉孝懐帝永嘉元年十一月乙亥黄黑氣掩日所炤皆
黄案河圖占曰日薄也其説曰凡日蝕皆於晦朔有不
於晦朔者為日薄雖非日月同宿時陰氣盛掩薄日光
也占類蝕
永嘉二年二月癸卯白虹貫日青黄暈五重占曰白虹
貫日近臣不亂則諸侯有兵破亡其地明年司馬越殺
繆播等暴蔑人主五年胡破京都帝遂見虜一説王者
有兵圍之象
永嘉五年三月庚申日散光如血下流所照皆赤日中
有若飛䴏者
晉愍帝建武元年正月庚子白虹彌天三日並照日有
重暈左右兩珥占曰白虹兵氣也三四五六日俱出並
爭天下兵作王立亦如其數又曰三日並出不過三旬
諸侯爭為帝
晉安帝隆安四年六月庚辰朔日有蝕之
晉安帝元興二年四月癸巳朔日有蝕之
晉安帝義熙三年七月戊戌朔日有蝕之
義熙十年九月己巳朔日有蝕之七月辛亥晦日有蝕
之
義熙十三年正月甲戌朔日有蝕之明年宫車晏駕
晉恭帝元熙元年十一月丁亥朔日有蝕之
宋少帝景平二年二月癸巳朔日有蝕之
文帝元嘉四年六月癸卯朔日有蝕之
元嘉六年五月壬辰朔日有蝕之十一月己丑朔又日
有蝕之不盡如鉤蝕時星見晡方沒河北地闇
元嘉十二年正月乙未朔日有蝕之
元嘉十七年四月戊午朔日有蝕之
元嘉十九年七月甲戌晦日有蝕之
元嘉二十三年六月癸未朔日有蝕之
元嘉三十年七月辛丑朔日有蝕之既星辰畢見
孝武帝孝建元年七月丙戌朔日有蝕之既列宿粲然
孝武帝大明五年九月甲寅朔日有蝕之
明帝泰始四年八月丙子朔日有蝕之十月癸酉又日
有蝕之
泰始五年十月丁卯朔日有蝕之
後廢帝元徽元年十二月癸卯朔日有蝕之
順帝昇明二年九月乙巳朔日有蝕之
昇明三年三月癸卯朔日有蝕之
吳孫權赤烏十一年二月白虹貫日時地又頻震權發
詔深戒懼天眚
晉武帝太始五年七月甲寅日暈再重白虹貫之
晉武帝太康元年正月己丑朔五色氣冠日自卯至酉
占曰君道失明丑主斗牛斗牛為吳地是時孫晧滛暴
四月降
晉惠帝元康九年正月日中有若飛鷰者數月乃消王
隠以為愍懐廢死之徴也
晉惠帝永康元年十月乙未日鬬黄霧四塞占曰不及
三年下有拔城大戰
晉惠帝永寧元年九月甲申日有黑子按京房占黒者
陰也臣不揜君惡令下見百姓惡君日重暈天下有立
王暈而珥天下有立侯故陳卓曰當有大慶天下其參
分乎三月而江東改元朔胡亦改元朔跨曹劉疆宇於
是兵連積世
晉元帝太興四年三月癸亥日有黑子辛亥帝親録訊
囚徒
晉元帝永昌元年十一月辛卯日有黑子
晉明帝太寧元年正月己丑朔日暈無光癸巳黄霧四
塞占曰君道失眀臣有陰謀是時王敦陵上卒伏其辜
晉成帝咸康元年七月白虹貫日
咸康八年正月壬申日中有黑子丙子乃滅
晉海西公太和四年四月戊辰日暈厚密白虹貫日中
太和六年三月辛未白虹貫日日暈五重十一月桓温
廢帝張重華在涼州日暴赤如火中有三足烏形見分
明數旦乃止
晉安帝元興元年二月甲子日暈白虹貫日明年桓𤣥
簒位
晉安帝義熙元年五月庚午日有米珥
義熙十一年日在東井有白虹十餘丈在南干日依司
馬彪説則災在分野羌亡之象也
晉恭帝元熙二年正月壬辰日暈東西有直珥各一丈
白氣貫之交匝
晉孝懐帝永嘉五年三月丙申夜月蝕既丁酉夜又蝕
既占曰月蝕既盡夫人憂又曰其國貴人死
安帝義熙九年十二月辛卯朔旦猶見東方按占謂之
側匿
宋文帝元嘉二十九年十一月己卯朔日始出色赤如
血外生牙塊礨不員明年二月宫車晏駕
孝武帝大明七年十一月日始出四五丈色赤如血未
沒四五丈亦如之至于八年春凡三謂日死閏五月帝
崩
後廢帝元徽三年三月乙亥日未沒數丈日色紫赤無
光
元徽五年三月庚寅日暈五重又重生二直一抱一背
文帝元嘉中有兩白虹見宣陽門外
後廢帝元徽二年八月壬子夜白虹見
元徽四年正月己酉白虹貫日
順帝昇明元年九月乙未夜白虹見東方
　
　
　
　
　
　
　
　宋書卷三十四
　宋書卷三十四考證
五行志五氐羌反叛大兵西討○監本脱西討二字今
　增正
元徽五年六月甲寅京邑大風○監本遺此一行今增
居庸地裂廣三十六丈長八十四丈○裂監本訛震今
　改正
山崩地陷裂○此條無上下文當有脱誤
　
　
　
　
　
　
　
　
　宋書卷三十四考證
