
　資治通鑑巻一百九十二　宋　司馬光　撰
　　　　　　　　　　　　　　胡三省　音注
　唐紀八(起柔兆閹茂九月盡著/雍困敦七月几二年)
　　髙祖神堯大聖光孝皇帝下之下
武徳九年九月突厥頡利獻馬三千匹羊萬口上不受
(自是年八月甲子以後凡稱/上者皆太宗也厥九勿翻)但詔歸所掠中國户口徴
温彦博還朝(彦博没于突厥見上/巻八年朝直遙翻)丁未上引諸衞將卒
習射於顯徳殿庭(是年八月上即位於東宫顯徳/殿是後常御之將即亮翻下同)諭之
曰戎狄侵盜自古有之患在邊境少安則人主逸遊忘
戰(少詩照/翻下同)是以寇來莫之能禦今朕不使汝曹穿池築
苑專習弓矢居閒無事則為汝師突厥入寇則為汝將
庶㡬中國之民可以少安乎(將即亮翻㡬居/希翻少始紹翻)於是日引
數百人教射於殿庭上親臨試中多者賞以弓刀帛其
將帥亦加上考(唐考功之法上中下皆分三等/中多之中竹仲翻帥所類翻)羣臣多
諫曰於律以兵刃至御在所者絞今使卑碎之人張弓
挾矢於軒陛之側陛下親在其間萬一有狂夫竊發出
於不意非所以重社稷也韓州刺史封同人詐乗驛馬
入朝切諫(唐舊志武徳三年分同州之河西韓城郃陽/置西韓州又于陜州界置南韓州封同人當)
(是自韓城乗/驛入朝也)上皆不聴曰王者視四海如一家封域之
内皆朕赤子朕一一推心置其腹中奈何宿衞之士亦
加猜忌乎由是人思自勵數年之間悉為精鋭上嘗言
吾自少經畧四方頗知用兵之要(少詩/照翻)每觀敵陳則知
其彊弱(陳讀曰陣/下其陳同)常以吾弱當其彊彊當其弱彼乗吾
弱逐奔不過數十百步吾乗其弱必出其陳後反擊之
無不潰敗所以取勝多在此也　己酉上面定勲臣長
孫無忌等爵邑(長知/兩翻)命陳叔達於殿下唱名示之且曰
朕叙卿等勲賞或未當宜各自言(當丁/浪翻)於是諸將爭功
紛紜不已(將即/亮翻)淮安王神通曰臣舉兵闗西首應義旗
(事見一百八十四巻/隋恭帝義寧元年)今房𤣥齡杜如晦等專弄刀筆功
居臣上臣竊不服上曰義旗初起叔父雖首唱舉兵蓋
亦自營脱禍及竇建徳吞噬山東叔父全軍覆没(事見/一百)
(八十八巻/武徳二年)劉黑闥再合餘燼叔父望風奔北(事見一百/八十九巻)
(四/年)𤣥齡等運籌帷幄坐安社稷論功行賞固宜居叔父
之先叔父國之至親朕誠無所愛但不可以私恩濫與
勲臣同賞耳諸將乃相謂曰陛下至公雖淮安王尚無
所私吾儕何敢不安其分遂皆悦服(儕士皆翻/分扶問翻)房𤣥齡
嘗言秦府舊人未遷官者皆嗟怨曰吾屬奉事左右㡬
何年矣今除官反出前宫齊府人之後上曰王者至公
無私故能服天下之心朕與卿輩日所衣食皆取諸民
者也故設官分職以為民也(為于/偽翻)當擇賢才而用之豈
以新舊為先後哉必也新而賢舊而不肖安可捨新而
取舊乎今不論其賢不肖而直言嗟怨豈為政之體乎
　詔民間不得妄立妖祠(妖於/驕翻)自非卜筮正術其餘雜
占悉從禁絶　上於𢎞文殿聚四部書二十餘萬巻(歐/陽)
(修曰厯代盛衰文章與時髙下然其變態百出不可窮/極何其多也自漢以來史官列其名氏篇第以為六藝)
(七畧至唐始分為四類曰經史子集以甲/乙丙丁為次謂之四庫書亦曰四部書)置𢎞文館於
殿側(唐㑹要武徳四年於門下省置修文館至九年三/月改為𢎞文館至其年九月太宗即位於𢎞文殿)
(聚四部書二十餘萬巻於殿側置𢎞文館貞觀三年移/於納義門西按閣本太極宫圖𢎞文館在門下省東而)
(不載𢎞文殿納義門在嘉徳門之西即/我朝之崇文館也避宣祖諱改𢎞為崇)精選天下文學
之士虞世南禇亮姚思亷歐陽詢蔡允恭蕭徳言等
以本官兼學士令更日宿直聴朝之隙引入内殿講論
前言往行商𣙜政事或至夜分乃罷(唐太宗以武定禍/亂出入行間與之)
(俱者皆西北驍武之士至天下既定精選𢎞文館學生/日夕與之議論商𣙜者皆東南儒生也然則欲守成者)
(捨儒何以哉更工衡翻朝直/遙翻行下孟翻𣙜紇岳翻)又取三品已上子孫充𢎞
文館學士　冬十月丙辰朔日有食之　詔追封故太
子建成為息王諡曰隠齊王元吉為刺王(息古國名諡/法隠拂不成)
(曰隠不思忘愛曰刺暴戾無/親曰刺諡神至翻刺盧達翻)以禮改葬葬日上哭之於
宜秋門甚哀(太極宫圖宜秋門在千/秋殿之西百福門之東)魏徴王珪表請陪
送至墓所(改考異曰髙祖實録建成元吉傳太宗踐阼/  葬加諡太宗實録及本紀皆不書葬月日)
(唯唐厯在此年十月貞觀政要此表在二年據此年七/月魏徴為諫議大夫宣慰山東王珪亦未為黄門侍郎)
(葬建成元吉恐在後但别/無月日可附今且從唐厯)上許之命宫府舊僚皆送葬
　癸亥立皇子中山王承乾為太子生八年矣(生於承/乾殿因)
(以名/之)庚辰初定功臣實封有差(唐爵九等一曰王食邑/萬户正一品二曰嗣王)
(郡王食邑五千户從一品三曰國公食邑三千户從一/品四曰開國郡公食邑二千户正二品五曰開國縣公)
(食邑千五百户從二品六曰開國縣侯食邑千户從三/品七曰開國縣伯食邑七百户正四品上八曰開國縣)
(子食邑五百户正五品上九曰開國縣男食邑三百户/從五品上凡封户三丁以上為率嵗租三之一入于朝)
(廷食實封者得/真户分食諸州)　初蕭瑀薦封徳彞於上皇上皇以為
中書令及上即位瑀為左僕射徳彞為右僕射議事已
定徳彞數反於上前(瑀音禹射寅謝/翻數所角翻)由是有隙時房𤣥
齡杜如晦新用事皆疎瑀而親徳彞(太宗初政之時以/房杜之賢蕭瑀之)
(直而不相親乃親封徳彞者蓋以瑀之疎直難與共事/於危疑之時而封徳彞之狡數不與之親宻則不能得)
(其情也後之為相者其心無所權量/但曰親君子逺小人未有能濟者也)瑀不能平遂上封
事論之(上時/掌翻)辭指寥落由是忤㫖(忤五/故翻)㑹瑀與陳叔達
忿爭於上前庚辰瑀叔達皆坐不敬免官(傳考異曰舊/  太宗以𤣥)
(齡等功髙由是忤㫖廢於家俄拜少師復為左僕射/坐與叔達忿爭免按實録忿爭在作少師前今從之)
甲申民部尚書裴矩奏民遭突厥暴踐者(厥九勿翻/踐慈演翻)請
户給絹一匹上曰朕以誠信御下不欲虚有存恤之名
而無其實户有大小豈得雷同給賜乎於是計口為率
　初上皇欲彊宗室以鎮天下故皇再從三從弟(同曽/祖為)
(再從兄弟同髙祖為/三從兄弟從才用翻)及兄弟之子雖童孺皆為王王者
數十人(封宗室為郡王見/一百九十巻五年)上從容問羣臣徧封宗子於
天下利乎(從千/容翻)封徳彞對曰前世唯皇子及兄弟乃為
王自餘非有大功無為王者上皇敦睦九族大封宗室
自兩漢以來未有如今之多者爵命既崇多給力役(力/役)
(蓋防閤庶僕/白直之類)恐非示天下以至公也上曰然朕為天子
所以養百姓也豈可勞百姓以養己之宗族乎十一月
庚寅降宗室郡王皆為縣公惟有功者數人不降　丙
午上與羣臣論止盜或請重法以禁之上哂之(笑不壞/顔為哂)
(哂式/忍翻)曰民之所以為盜者由賦繁役重官吏貪求饑寒
切身故不暇顧亷恥耳朕當去奢省費(去羌/吕翻)輕徭薄賦
選用亷吏使民衣食有餘則自不為盜安用重法邪(邪/音)
(耶/)自是數年之後海内升平路不拾遺外户不閉商旅
野宿焉上又嘗謂侍臣曰君依於國國依於民刻民以
奉君猶割肉以充腹腹飽而身斃君富而國亡故人君
之患不自外來常由身出夫欲盛則費廣費廣則賦重
賦重則民愁民愁則國危國危則君喪矣(夫音扶喪/息浪翻)朕
常以此思之故不敢縱欲也　十二月己巳益州大都
督竇軌奏稱獠反(是年六月廢大行臺置大都督府是/後分諸州都督府為上中下三等大)
(州都督從二品長史從三品司馬從四品中州都督正/三品别駕正四品長史正五品上司馬正五品下下州)
(都督從三品别駕長史司馬/亦皆逓降一等僚魯皓翻)請發兵討之上曰獠依阻
山林時出鼠竊乃其常俗牧守茍能撫以恩信自然帥
服(守式又翻/帥與率同)安可輕動干戈漁獵其民比之禽獸豈為
民父母之意邪(邪音/耶)竟不許　上謂裴寂曰比多上書
言事者(比毗/至翻)朕皆粘之屋壁(粘女/亷翻)得出入省覽每思治
道或深夜方寢公輩亦當恪勤職業副朕此意上厲精
求治數引魏徴入卧内訪以得失(省悉景翻治直吏翻/數所角翻下者數同)
徴知無不言上皆欣然嘉納上遣使㸃兵(使疏/吏翻)封徳彝
奏中男雖未十八其軀幹壯大者亦可并㸃(唐制民年/十六為中)
(男十八始成丁二/十一為丁充力役)上從之敕出魏徴固執以為不可不
肯署敕(按唐制中書舍人則署敕魏徴時為/諫議大夫抑太宗亦使之連署邪)至於數四
上怒召而讓之曰中男壯大者乃姦民詐妄以避征役
取之何害而卿固執至此對曰夫兵在御之得其道不
在衆多陛下取其壯健以道御之足以無敵於天下何
必多取細弱以増虚數乎且陛下每云吾以誠信御天
下欲使臣民皆無欺詐今即位未㡬失信者數矣(㡬居/豈翻)
(數所/角翻)上愕然曰朕何為失信對曰陛下初即位下詔云
逋負官物悉令蠲免(蠲圭/淵翻)有司以為負秦府國司者非
官物徴督如故陛下以秦王升為天子國司之物非官
物而何又曰闗中免二年租調闗外給復一年既而繼
有敕云已役已輸者以來年為始散還之後方復更徴
(調徒弔翻給復方目翻方復扶又翻下復/㸃同言既散還其已輸之物而復徴之)百姓固已不
能無怪今既徴得物復㸃為兵何謂以來年為始乎又
陛下所與共治天下者在於守宰(治直之翻/守式又翻)居常簡閲
咸以委之至於㸃兵獨疑其詐豈所謂以誠信為治乎
(治直吏/翻下同)上悦曰曏者朕以卿固執疑卿不達政事今卿
論國家大體誠盡其精要夫號令不信則民不知所從
天下何由而治乎(夫音扶治直/吏翻下同)朕過深矣乃不㸃中男
賜徴金甕一上聞景州録事參軍張𤣥素名(景州漢平/原郡鬲縣)
(地隋置弓髙縣屬觀州唐平河北分弓髙置景州上州/録事參軍從七品上掌勾稽省署抄目録事掌受事發)
(辰兼勾/稽失)召見問以政道對曰隋主好自専庶務(好呼/到翻)不
任羣臣羣臣恐懼唯知禀受奉行而已莫之敢違以一
人之智决天下之務借使得失相半乖謬已多下諛上
蔽不亡何待陛下誠能謹擇羣臣而分任以事髙拱穆
清而考其成敗以施刑賞何憂不治又臣觀隋末亂離
其欲爭天下者不過十餘人而已其餘皆保鄉黨全妻
子以待有道而歸之耳乃知百姓好亂者亦鮮但人主
不能安之耳(好呼到翻/鮮悉善翻)上善其言擢為侍御史前幽州
記室直中書省張藴古上大寶箴(唐諸州無記室唯王/國有記室參軍從六)
(品上藴古蓋廬江王瑗督幽州時為記室也唐/制資序未至以它官入省者為直上時掌翻)其畧曰
聖人受命拯溺亨屯(屯陟/倫翻)故以一人治天下不以天下
奉一人又曰壯九重於内所居不過容膝(治直之翻/重直龍翻)彼
昏不知瑶其臺而瓊其室羅八珍於前所食不過適口
(周禮膳夫珍用八物注云珍謂淳熬淳毋炮豚炮䍧擣/珍漬熬肝膋也淳之純翻毋莫胡翻一音武由翻䍧作)
(郎翻膋/力彫翻)惟狂罔念丘其糟而池其酒又曰勿没没而闇
勿察察而明雖冕旒蔽目而視於未形雖黈纊塞耳而
聴於無聲(冕而前旒所以蔽明黈纊充耳所以塞聰師/古曰以黄綿為圜用兩組掛之於冕垂兩耳)
(旁示不外聴也黈/他口翻塞悉則翻)上嘉之賜以束帛(唐制凡賜十段其/率絹三匹布三端)
(綿四屯若雜綵十段則絲布二匹紬二匹綾二匹縵四/匹若賜蕃客錦綵率十段則錦一張綾二匹縵四匹綿)
(四屯凡時服稱一具者全給之一副者減給之正冬之/㑹稱賜束帛有差者五品已上五匹六品已下一匹命)
(婦視其/夫子)除大理丞(大理丞正六品/掌分判寺事)　上召傅奕賜之食
謂曰汝前所奏㡬為吾禍(事見上巻是年/六月㡬居依翻)然凡有天變
卿宜盡言皆如此勿以前事為懲也上嘗謂奕曰佛之
為教𤣥妙可師卿何獨不悟其理對曰佛乃胡中桀黠
(㸃户/八翻)誑耀彼土中國邪僻之人取老莊𤣥談飾以妖幻
之語用欺愚俗無益於民有害於國臣非不悟鄙不學
也上頗然之　上患吏多受賕(枉法受賂曰/賕賕音求)宻使左右
試賂之有司門令史受絹一匹(司門郎屬刑部掌天下/門闗出入往來之籍賦)
(而審其政有令史六人唐令布/帛皆闊尺八寸長四丈為匹)上欲殺之民部尚書裴
矩諫曰為吏受賂罪誠當死但陛下使人遺之而受(遺/于)
(季/翻)乃陷人於法也恐非所謂道之以徳齊之以禮(引論/語孔)
(子之言道/讀曰導)上悦召文武五品已上告之曰裴矩能當官
力爭不為面從儻每事皆然何憂不治(治直/吏翻)
　臣光曰古人有言君明臣直裴矩佞於隋而忠於唐
　非其性之有變也君惡聞其過則忠化為佞君樂聞
　直言則佞化為忠(烏烏路翻/樂音洛)是知君者表也臣者景
　也表動則景隨矣
是嵗進皇子長沙郡王恪為漢王宜陽郡王祐為楚王
　新羅百濟髙麗三國有宿仇(北史曰新羅本辰韓種/在髙麗東南亦曰秦韓)
(相傳秦世亡人避役來適馬韓割東界居之故名秦韓/始有六國稍分為十二新羅其一也或稱魏母丘儉破)
(髙麗奔沃沮後復國其留者為新羅兼有沃沮不耐韓/濊之地其王本百濟人自海逃入新羅遂王其國附庸)
(百濟後致彊盛因與百濟為敵百濟伐髙麗來請救悉/兵往破之自是相攻不置後獲百濟王殺之滋結怨麗)
(力知/翻)迭相攻擊上遣國子助教朱子奢往諭指(晉武帝/咸寧四)
(年立國子學置祭酒博士各一人助教十五人以教生/徒孝武太元十年損助教為十人唐助教五人從六品)
(上掌佐博士/分經教授)三國皆上表謝罪(上時/掌翻)
　　太宗文武大聖大廣孝皇帝上之上(諱世民髙祖/次子也帝初)
　　　(諡文皇帝廟號太宗咸亨五年追諡太宗文武/聖皇帝天寶八載追尊太宗文武大聖皇帝十)
　　　(三載又加尊太宗文/武大聖大廣孝皇帝)
貞觀元年春正月乙酉改元(觀古/玩翻)　丁亥上宴羣臣奏
秦王破陳樂(陳讀曰陣新志太宗為秦王破劉/武周軍中相與作秦王破陳樂曲)上曰朕
昔受委專征民間遂有此曲雖非文徳之雍容然功業
由茲而成不敢忘本封徳彞曰陛下以神武平海内豈
文徳之足比上曰戡亂以武守成以文文武之用各隨
其時卿謂文不及武斯言過矣徳彝頓首謝　己亥制
自今中書門下及三品以上入閤議事皆命諫官隨之
有失輒諫(程大昌曰唐西内太極殿即朔望受朝之所/蓋正殿也太極之北有兩儀殿即常日視朝)
(之所太極殿兩廡有東西二上閤則是兩閤皆有門可/入已又可轉北而入兩儀也此太宗時入閤之制也至)
(髙宗以後多居東内御宣政前殿則謂之衙衙有仗御/紫宸便殿則謂之入閤其不御宣政前殿而御紫宸也)
(乃自正衙喚仗由閤門而入百官候/朝于衙者因隨而入見謂之入閤)　上命吏部尚書
長孫無忌等與學士法官更議定律令(長知/兩翻)寛絞刑五
十條為斷右趾(斷丁/管翻)上猶嫌其慘曰肉刑廢已久宜有
以易之蜀王法曹參軍裴𢎞獻(唐制諸王有功倉户兵/騎法士等七曹參軍正)
(七品/上)請改為加役流徙三千里居作三年詔從之(異考/  曰)
(新舊刑法志皆云居作/二年今從王溥㑹要)　上以兵部郎中戴胄忠清公
直(兵部郎中掌判帳及天下/武官之階品衞府之名數)擢為大理少卿(少始/照翻)上以
選人多詐冒資䕃敕令自首不首者死(選息絹翻下/同首手又翻)未
㡬有詐冒事覺者(㡬居/豈翻)上欲殺之胄奏據法應流上怒
曰卿欲守法而使朕失信乎對曰敕者出於一時之喜
怒法者國家所以布大信於天下也陛下忿選人之多
詐故欲殺之而既知其不可復斷之以法(斷丁/亂翻)此乃忍
小忿而存大信也上曰卿能執法朕復何憂(復扶又翻/下不復朕)
(復何/復同)胄前後犯顔執法言如涌泉上皆從之天下無寃
獄　上令封徳彞舉賢久無所舉上詰之(詰去/吉翻)對曰非
不盡心但於今未有竒才耳上曰君子用人如器各取
所長古之致治者豈借才於異代乎(治直/吏翻)正患己不能
知安可誣一世之人徳彝慙而退御史大夫杜淹奏諸
司文案恐有稽失請令御史就司檢校上以問封徳彝
對曰設官分職各有所司果有愆違御史自應糾舉若
徧厯諸司搜摘疵纇(摘他狄翻/纇盧對翻)太為煩碎淹黙然上問
淹何故不復論執對曰天下之務當盡至公善則從之
徳彝所言真得大體臣誠心服不敢遂非上悦曰公等
各能如是朕復何憂　右驍衞大將軍長孫順徳受人
餽絹事覺(長知兩翻/驍堅堯翻)上曰順徳果能有益國家朕與之
共有府庫耳何至貪冒如是乎(冒莫/北翻)猶惜其有功不之
罪但於殿庭賜絹數十匹大理少卿胡演曰順徳枉法
受財罪不可赦柰何復賜之絹上曰彼有人性得絹之辱
甚於受刑如不知愧一禽獸耳殺之何益　辛丑天節
將軍燕郡王李藝據涇州反(宜州道為天節軍置/將軍一人燕因肩翻)藝之
初入朝也(武徳五年藝引兵與太子建成/㑹討劉黑闥遂入朝朝直遙翻)恃功驕倨秦
王左右至其營藝無故敺之(敺烏/口翻)上皇怒收藝繫獄既
而釋之上即位藝内不自安曹州妖巫李五戒(妖於/驕翻)謂
藝曰王貴色已發勸之反藝乃詐稱奉宻敕勒兵入朝
遂引兵至豳州豳州治中趙慈皓馳出謁之(諸州治中/即别駕)
藝入據豳州詔吏部尚書長孫無忌等為行軍總管以
討之(長知/兩翻)趙慈皓聞官軍將至宻與統軍楊岌圖之(岌/魚)
(及/翻)事洩藝囚慈皓岌在城外覺變勒兵攻之藝衆潰弃
妻子將奔突厥至烏氏(厥九勿翻漢烏氏縣屬安定/郡故城在彈箏峽東氏音支)左
右斬之傳首長安弟夀為利州都督亦坐誅　初隋末
喪亂(喪息/浪翻)豪傑並起擁衆據地自相雄長唐興相帥來
歸上皇為之割置州縣以寵禄之(帥讀曰率長知/兩翻為于偽翻)由是
州縣之數倍於開皇大業之間上以民少吏多思革其
弊(少詩/沼翻)二月命大加併省因山川形便分為十道一曰
闗内二曰河南三曰河東四曰河北五曰山南六曰隴
右七曰淮南八曰江南九曰劒南十曰嶺南(京兆同華/商岐邠隴)
(涇原寧慶鄜坊丹延靈㑹鹽夏綏銀豐勝為闗内道洛/汝陜虢鄭滑許潁陳蔡汴宋亳徐濠宿鄆齊曹濮青淄)
(登萊棣兖海近宻為河南道蒲晉絳汾濕并南汾遼沁/嵐石忻代朔蔚澤潞為河東道懷孟魏博相衞澶貝邢)
(洺磁恒冀深趙滄景徳易定幽涿瀛莫燕檀營平為河/北道荆峽歸䕫澧朗忠涪萬襄唐隨鄧均房郢復金梁)
(洋利鳳興成扶文壁巴蓬通開隆果渠為山南道秦渭/河鄯蘭階洮岷廓疊宕涼𤓰沙甘肅為隴右道楊楚滁)
(和夀廬舒光蘄黄安申為淮南道潤常蘇湖杭睦越衢/婺括台福建泉宣歙池洪江鄂岳饒信䖍吉袁橅潭衡)
(永道郴邵黔辰夷思僰為江南道益嘉眉邛簡資巂雅/南㑹翼維松姚恭戎梓遂綿劒合龍普渝陵榮瀘為劒)
(南道廣番循潮南康瀧端新封南宕春羅南石髙南合/崖振邕南方南簡淳欽南尹象藤桂梧賀連南昆靜樂)
(南恭融容牢南林南扶南越南/義交陸峯愛南徳為嶺南道)　三月癸巳皇后帥内
外命婦親蠶(内命婦宫内女官自貴妃至侍巾亦分九/品外命婦有六王嗣王郡王之母妻為妃)
(一品之國公母妻為國夫人三品以上母妻為郡夫人/四品母妻為郡君五品母妻為縣君勲官四品有封者)
(母妻為鄉君凡外命婦朝參視夫子之品唐制皇后以/季春吉已享先蠶遂以親桑輿服志皇后親蠶服鞠衣)
(黄羅為之/帥讀曰率)　閏月癸丑朔日有食之　壬申上謂太子
少師蕭瑀曰朕少好弓矢(少詩照翻瑀音/禹好呼到翻)得良弓十數
自謂無以加近以示弓工乃曰皆非良材朕問其故工
曰木心不直則脉理皆邪弓雖勁而發矢不直朕始悟
曏者辯之未精也朕以弓矢定四方識之猶未能盡况
天下之務其能徧知乎乃令京官五品以上(京官即在/京職事官)
(也/)更宿中書内省(更工/衡翻)數延見問以民間疾苦政事得
失(數所角翻/下數與同)　凉州都督長樂王幼良性麤暴(樂音/洛)左
右百餘人皆無賴子弟侵暴百姓又與羌胡互市或告
幼良有異志上遣中書令宇文士及馳驛代之并按其
事左右懼謀劫幼良入北虜又欲殺士及據有河西復
有告其謀者(復扶又翻下/汗復復與同)夏四月癸巳賜幼良死　五
月苑君璋帥衆來降(帥讀曰率降/户江翻下同)初君璋引突厥陷馬
邑殺髙滿政(事見一百九十巻髙祖/武徳六年厥九勿翻)退保恒安(隋朔州/雲内縣)
(之恒安鎮即後魏所都之平城也/唐後置雲州及雲中縣恒户登翻)其衆皆中國人多弃
君璋來降君璋懼亦降請捍北邊以贖罪上皇許之君
璋請約契上皇使鴈門人元普賜之金券(鴈門縣帶代/州漢廣武縣)
(地/)頡利可汗復遣人招之(頡奚結翻可從/刋入聲汗音寒)君璋猶豫未
决恒安人郭子威説君璋以恒安地險城堅(説輸/芮翻)突厥
方彊且當倚之以觀變未可束手於人君璋乃執元普
送突厥復與之合數與突厥入寇(數所/角翻)至是見頡利政
亂知其不足恃遂帥衆來降(苑君璋與劉武周/同起至是始降)上以君
璋為隰州都督芮國公(芮古/國名)　有上書請去佞臣者(上/時)
(掌翻去/羌吕翻)上問佞臣為誰對曰臣居草澤不能的知其人
願陛下與羣臣言或陽怒以試之彼執理不屈者直臣
也畏威順㫖者佞臣也上曰君源也臣流也濁其源而
求其流之清不可得矣君自為詐何以責臣下之直乎
朕方以至誠治天下見前世帝王好以權譎小數接其
臣下者常竊恥之(治直之翻好呼/到翻譎古穴翻)卿策雖善朕不取也
　六月辛巳右僕射宻明公封徳彝薨(諡法思慮果逺/曰明注云自任)
(近乎/專)　壬辰復以太子少師蕭瑀為左僕射(蕭瑀去年/免官復扶)
(又翻下第復同少/始照翻瑀音禹)　戊申上與侍臣論周秦修短蕭瑀
對曰紂為不道武王征之周及六國無罪始皇滅之得
天下雖同人心則異上曰公知其一未知其二周得天
下増修仁義秦得天下益尚詐力此修短之所以殊也
蓋取之或可以逆得守之不可以不順故也瑀謝不及
　山東大旱詔所在賑恤無出今年租賦(賑津/忍翻)　秋七
月壬子以吏部尚書長孫無忌為右僕射無忌與上為
布衣交加以外戚有佐命功(無忌皇后之兄以佐誅建/成元吉為功長知兩翻)
上委以腹心其禮遇羣臣莫及欲用為宰相者數矣(歐/陽)
(修曰唐因隋制以三省之長尚書令侍中中書令共議/國政此宰相職也後以太宗為尚書令臣下避不敢居)
(其職由是僕射為尚書省長官與侍中中書令號為宰/相其品位既崇不欲輕以授人故常以他官居宰相職)
(而假以他名如杜淹以吏部尚書參議朝政魏徴以祕/書監參預朝政或曰參議得失參知政事之類其名非)
(一皆宰相職/也數所角翻)文徳皇后固請曰妾備位椒房家之貴寵
極矣誠不願兄弟復執國政吕霍上官可為切骨之戒
幸陛下矜察上不聴卒用之(卒子/恤翻)　初突厥性淳厚政
令質畧頡利可汗得華人趙徳言委用之(厥九勿翻頡/奚結翻可從)
(刋入聲汗音寒華人謂/中國人也華讀如字)徳言專其威福多變更舊俗政
令煩苛國人始不悦頡利又好信任諸胡而疎突厥胡
人貪冒多反覆兵革嵗動(數興兵討其反覆者故無寧/嵗更工衡翻好呼到翻冒莫)
(北/翻)㑹大雪深數尺(深式/鴆翻)雜畜多死連年饑饉民皆凍餒
頡利用度不給重斂諸部(畜許救翻/斂力贍翻)由是内外離怨諸
部多叛兵浸弱言事者多請擊之上以問蕭瑀長孫無
忌(瑀音禹長/知兩翻)曰頡利君臣昏虐危亡可必今擊之則新
與之盟不擊恐失機㑹如何而可瑀請擊之無忌對曰
虜不犯塞而弃信勞民非王者之師也上乃止　上問
公卿以享國久長之策蕭瑀言三代封建而久長秦孤
立而速亡上以為然於是始有封建之議　黄門侍郎
王珪有宻奏附侍中髙士亷寢而不言上聞之八月戊
戌出士亷為安州大都督　九月庚戌朔日有食之
辛酉中書令宇文士及罷為殿中監御史大夫杜淹參
預朝政(朝直遙翻也考異曰實録云杜淹署位不知所/謂署位何  今從新書宰相表是時宰相無定)
(名或云參預朝政或云參知機務之類甚衆不知其入/銜否也如李靖三兩日一至門下中書平章政事魏徴)
(朝章國典參議得失/之類則决不入銜矣)它官參預政事自此始淹薦刑部
員外郎邸懷道(刑部郎掌貳尚書侍郎舉其典憲而辯/其輕重邸丁禮翻姓也後魏有邸珍)
上問其行能(行下/孟翻)對曰煬帝將幸江都召百官問行留
之計懷道為吏部主事(唐承隋志尚書諸司/皆有主事從九品上)獨言不可
臣親見之上曰卿稱懷道為是何為自不正諫對曰臣
爾時不居重任又知諫不從徒死無益上曰卿知煬帝
不可諫何為立其朝既立其朝何得不諫卿仕隋容可
云位卑後仕王世充尊顯矣何得亦不諫對曰臣於世
充非不諫但不從耳上曰世充若賢而納諫不應亡國
若暴而拒諫卿何得免禍淹不能對上曰今日可謂尊
任矣可以諫未對曰願盡死上笑　辛未幽州都督王
君廓謀叛道死君廓在州驕縱多不法徴入朝(朝直遙/翻下同)
長史李𤣥道房𤣥齡從甥也(從才/用翻)憑君廓附書君廓私
發之不識草書疑其告己罪行至渭南(後魏於新豐鄭/縣之間置渭南)
(郡隋廢郡為縣屬京兆尹/在長安東一百一十五里)殺驛吏而逃將奔突厥(厥九/勿翻)
為野人所殺　嶺南酋長馮盎談殿等迭相攻擊(談姓/殿名)
(姓譜蜀録云晉有征東將軍/談巴酋慈由翻長知兩翻)久未入朝(朝直/遙翻)諸州奏稱
盎反前後以十數上命將軍藺謩等發江嶺數十州兵
討之魏徵諫曰中國初定嶺南瘴癘險遠不可以宿大兵
且盎反狀未成未宜動衆上曰告者道路不絶何云反
狀未成對曰盎若反必分兵據險攻掠州縣今告者已
數年而兵不出境此不反明矣諸州既疑其反陛下又
不遣使鎮撫(使疏吏/翻下同)彼畏死故不敢入朝若遣信臣示
以至誠彼喜於免禍可不煩兵而服上乃罷兵　冬十
月乙酉遣員外散騎侍郎李公掩持節慰諭之(散悉亶/翻騎竒)
(寄翻前考異曰魏文貞公故事作李公淹/又有  蒲州刺史韋叔諧偕行今從實録)盎遣其子智
戴隨使者入朝上曰魏徴令我發一介之使而嶺表遂
安(使疏吏翻/朝直遙翻)勝十萬之師不可不賞賜徴絹五百匹
十二月壬午左僕射蕭瑀坐事免(瑀音/禹)　戊申利州都
督李孝常等謀反伏誅孝常因入朝留京師與右武衞
將軍劉徳裕及其甥統軍元𢎞善監門將軍長孫安業
互説符命謀以宿衞兵作亂(監工銜翻/長知兩翻)安業皇后之異
母兄也嗜酒無賴父晟卒(卒子/恤翻)弟無忌及后並幼安業
斥還舅氏(髙士亷無忌/及后之舅也)及上即位后不以舊怨為意恩
禮甚厚及反事覺后涕泣為之固請曰(泣為于/偽翻)安業罪
誠當萬死然不慈於妾天下知之今寘以極刑人必謂
妾所為恐亦為聖朝之累(累力/瑞翻)由是得減死流巂州(巂/音)
(髓/)　或告右丞魏徴私其親戚上使御史大夫温彦博
按之無狀(言無其/事狀)彦博言於上曰徴不存形迹逺避嫌
疑(逺於/願翻)心雖無私亦有可責上令彦博讓徴且曰自今
宜存形迹它日徴入見(見賢遍翻/下進見同)言於上曰臣聞君臣
同體宜相與盡誠若上下俱存形迹則國之興喪尚未
可知(喪息/浪翻)臣不敢奉詔上瞿然曰吾已悔之(瞿九/遇翻)徴再
拜曰臣幸得奉事陛下願使臣為良臣勿為忠臣上曰
忠良有以異乎對曰稷契臯陶君臣協心俱享尊榮所
謂良臣(契息列翻/陶音遙)龍逢比干面折廷爭身誅國亡所謂
忠臣(逢皮江翻折之/舌翻爭讀曰諍)上悦賜絹五百匹上神采英毅羣
臣進見者皆失舉措上知之每見人奏事必假以辭色
冀聞規諫嘗謂公卿曰人欲自見其形必資明鏡君欲
自知其過必待忠臣茍其君愎諫自賢(愎符/逼翻)其臣阿諛
順㫖君既失國臣豈能獨全如虞世基等謟事煬帝以
保富貴煬帝既弑世基等亦誅(事見二百八十五/巻髙祖武徳元年)公輩
宜用此為戒事有得失毋惜盡言　或上言秦府舊兵
宜盡除武職追入宿衞(上時/掌翻)上謂之曰朕以天下為家
惟賢是與豈舊兵之外皆無可信者乎汝之此意非所
以廣朕徳於天下也　上謂公卿曰昔禹鑿山治水而
民無謗讟者與人同利故也(治直/之翻)秦始皇營宫室而人
怨叛者病人以利己故也夫靡麗珍竒固人之所欲(夫/音)
(扶/)若縱之不已則危亡立至朕欲營一殿材用己具鑒
秦而止王公已下宜體朕此意由是二十年間風俗素
朴衣無錦繡公私富給　上謂黄門侍郎王珪曰國家
本置中書門下以相檢察中書詔敕或有差失則門下
當行駮正(中書出命門下審駮按唐制凡詔㫖制敕璽/書冊命皆中書舍人起草進畫既下則署行)
(而過門下省有不便者塗竄/而奏還謂之塗歸駮北角翻)人心所見互有不同茍論
難往來務求至當(難乃旦翻/當丁浪翻)捨己從人亦復何傷比來
或獲己之短遂成怨隙(復扶又翻/比毗至翻)或茍避私怨知非不
正(言知其非而/不加駮正也)順一人之顔情為兆民之深怨此乃亡
國之政也煬帝之世内外庶官務相順從當是之時皆
自謂有智禍不及身及天下大亂家國兩亡雖其間萬
一有得免者亦為時論所貶終古不磨卿曹各當徇公
忘私勿雷同也　上謂侍臣曰吾聞西域賈胡得美珠
剖身以藏之(賈音/古)有諸侍臣曰有之上曰人皆知彼之
愛珠而不愛其身也吏受賕抵法與帝王徇奢欲而亡
國者何以異於彼胡之可笑邪(賕音求/邪音耶)魏徴曰昔魯哀
公謂孔子曰人有好忘者徙宅而忘其妻孔子曰又有
甚者桀紂乃忘其身亦猶是也(好呼到翻/忘巫放翻)上曰然朕與
公輩宜戮力相輔庶免為人所笑也　青州有謀反者
州縣逮捕支黨收繫滿獄詔殿中侍御史安喜崔仁師
覆按之(曹魏時蘭臺遣御史二人居殿中伺察姦非遂/稱殿中侍御史唐從七品下掌朝廷供奉之儀)
(式安喜縣屬定州漢為盧奴安儉二縣地章帝改為安/喜慕容垂改安喜為不連後魏復曰安喜後齊廢盧奴)
(縣入安喜隋改曰/鮮虞唐復曰安喜)仁師至悉脱去杻械(去羌吕翻/杻女九翻)與飲
食湯沐寛慰之止坐其魁首十餘人餘皆釋之還報敕
使將往决之(此時敕使非宦官凡奉敕出/使者則謂之敕使使疏吏翻)大理少卿孫
伏伽謂仁師曰足下平反者多(少始照翻/反音飜)人情誰不貪
生恐見徒侣得免未肯甘心深為足下憂之(為于偽翻/下不為竊)
(為/同)仁師曰凡治獄當以平恕為本豈可自規免罪(規圖/也治)
(直之/翻)知其寃而不為伸邪(邪音/耶)萬一闇短誤有所縱以
一身易十囚之死亦所願也伏伽慙而退及敕使至更
訊諸囚皆曰崔公平恕事無枉濫請速就死無一人異
辭者　上好騎射(好呼到翻下/同騎竒寄翻)孫伏伽諫以為天子居
則九門(大門九重人主之門亦曰九重所謂/禁衞九重虎豹九闗皆言九門也)行則警蹕
非欲茍自尊嚴乃為社稷生民之計也陛下好自走馬
射的以娛悦近臣此乃少年為諸王時所為(少詩/沼翻)非今
日天子事業也既非所以安養聖躬又非所以儀刑後
世臣竊為陛下不取上悦未㡬以伏伽為諫議大夫(㡬/居)
(豈翻疏考異曰韓琬御史臺記伏伽武徳中自萬年主/簿上  極諫太宗怒命引出斬之伏伽曰臣寧與闗龍)
(逢遊于地下不願事陛下太宗曰朕試卿耳卿能若是/朕何憂杜稷命授之三品宰臣曰伏伽匡陛下之過自)
(主簿授之三品彰陛下之過深矣請授之五品遂拜為/諫議大夫按髙祖實録武徳元年伏伽自萬年縣法曹)
(上書髙祖詔授治書侍御史御/史臺記誤也今據魏徵故事)　隋世選人十一月集
至春而罷人患其期促至是吏部侍郎觀城劉林甫(觀/縣)
(古之觀國國語注曰夏啟子太康之弟所封也觀縣漢/屬東郡光武改曰衞縣晉魏屬頓丘郡曰衞國縣隋開)
(皇六年改曰觀城縣屬魏州唐屬/澶州選須絹翻下同觀古玩翻)奏四時聴選隨闕注
擬人以為便唐初士大夫以亂離之後不樂仕進官員
不充省符下諸州差人赴選州府及詔使(樂音洛下遐/嫁翻使疏吏)
(翻詔使即前/所謂敕使)多以赤牒補官至是盡省之勒赴省選集
者七千餘人林甫隨才銓叙各得其所時人稱之詔以
闗中米貴始分人於洛州選上謂房𤣥齡曰官在得人
不在員多命𤣥齡併省留文武總六百四十三員　隋
祕書監晉陵劉子翼(晉陵縣/帶常州)有學行性剛直朋友有過
常面責之李百藥常稱劉四雖復罵人(劉子翼第四唐/人多以第行相)
(呼學行下孟/翻復扶又翻)人終不恨是嵗有詔徵之辭以母老不至
　鄃令裴仁軌(鄃縣漢晉屬清河郡中廢隋開/皇十六年屬置貝州鄃音輸)私役門
夫上怒欲斬之殿中侍御史長安李乾祐諫曰法者陛
下所與天下共也非陛下所獨有也今仁軌坐輕罪而
抵極刑臣恐人無所措手足上悦免仁軌死以乾祐為
侍御史(唐制殿中侍御史從七/品下侍御史從六品下)　上嘗語及闗中山東
人意有同異殿中侍御史義豐張行成跪奏曰(義豐漢/中山安)
(國縣隋開皇六年/改曰義豐屬定州)天子以四海為家不當有東西之異
恐示人以隘上善其言厚賜之自是每有大政常使預
議　初突厥既彊敕勒諸部分散有薛延陁迴紇都播
骨科幹多濫葛同羅僕固拔野古思結渾斛薛結阿跌
契苾白霫等十五部皆居磧北風俗大抵與突厥同(厥/九)
(勿翻敕勒即鐵勒也薛延陁先與薛種雜居後滅延陁/部有之號薛延陁姓一利咥氏回紇先曰袁紇亦曰烏)
(䕶曰烏紇至隋曰韋紇後稱回紇姓藥葛羅氏居薛延/陁北娑陵水上距長安七千里都播亦曰都波其地北)
(瀕小海西堅昆南回紇骨利幹居瀚海北多濫葛亦曰/多覽葛在薛延陁東瀕同羅水同羅在薛延陁北多濫)
(葛之東距長安七千里而贏僕固亦曰僕骨在多濫葛/之東地最北拔野古一曰拔野固或為拔曳固漫散磧)
(北地千里直僕固鄰于靺􁀙思結在延陁故牙渾在諸/部最南斛薛居多濫葛北奚結在同羅北阿跌一曰訶)
(跌或為􁧞跌契苾一曰契苾羽在焉耆西北鷹娑川多/濫葛之南白霫居鮮卑故地直京師東北五千里與同)
(羅僕固接避薛延陁保奥支水令陘山斛薛之下結之/上當有奚字紇音鶻跌徒結翻契欺紇翻苾毗必翻又)
(蒲結翻霤似入翻磧七迹翻曰考異曰舊書敕勒作鐵/勒新書云即元魏時髙車或  敕勒訛為鐵勒今從新)
(書舊書多濫葛作多覽葛又作多臘葛今從實録唐統/紀又舊書僕固或作僕骨按胡語難明以中國字寫之)
(故訛謬不壹今從陳子/昂集及僕固懐恩傳)薛延陁於諸部為最彊西突厥
曷薩那可汗方彊敕勒諸部皆臣之曷薩那徴税無度
諸部皆怨曷薩那誅其渠帥百餘人敕勒相帥叛之(薛/桑)
(葛翻可從刋入聲汗音寒/渠帥所類翻相帥讀曰率)共推契苾哥楞為易勿真莫
賀可汗居貪于山北(楞盧登翻貪于山/新書作貪汚山)又以薛延陁乙
失鉢為也咥小可汗(咥徒/結翻)居燕末山北(燕因/肩翻)及射匱可
汗兵復振(復扶/又翻)薛延陁契苾二部並去可汗之號以臣
之(此上皆序隋時/事去羌吕翻)回紇等六部在鬱督軍山者東屬始
畢可汗(鬱督軍山在大漠外/直長安西北六千里)統葉䕶可汗勢衰乙失鉢
之孫夷男帥部落七萬餘家附于頡利可汗(帥讀曰率/下同頡奚)
(結翻亂考異曰舊鐵勒傳云貞觀二年葉䕶可汗死其/國大  夷異始附于頡利按突厥傳元年薛延陁已叛)
(頡利擊走其欲谷設安/得二年始附頡利乎)頡利政亂薛延陁與回紇拔野
古等相帥叛之頡利遣其兄子欲谷設將十萬騎討之
(新書阿史那社爾傳/以欲谷設為頡利子)回紇酋長菩薩將五千騎與戰於
馬鬛山大破之(將即亮翻騎竒寄翻酋慈由翻/長知兩翻菩薄乎翻薩桑葛翻)欲谷設
走菩薩追至天山部衆多為所虜回紇由是大振薛延
陁又破其四設(突厥號典兵者為設四/設四部帥之典兵者也)頡利不能制頡
利益衰國人離散㑹大雪平地數尺羊馬多死民大饑
頡利恐唐乗其弊引兵入朔州境上揚言㑹獵實設備
焉鴻臚卿鄭元璹使突厥還(周有大行人之官秦為典/客漢景帝曰大行武帝曰)
(大鴻臚梁置十二卿鴻臚為冬卿去大字唐因/之掌賔客及凶儀之事璹殊玉翻臚陵如翻)言於上
曰戎狄興衰專以羊馬為候今突厥民饑畜瘦(瘦許救/翻下同)
此將亡之兆也不過三年上然之羣臣多勸上乗間擊
突厥上曰新與人盟而背之不信(間古莧翻/背蒲妹翻)利人之災
不仁乗人之危以取勝不武縱使其種落盡叛六畜無
餘朕終不擊必待有罪然後討之(種章勇翻/畜許救翻)西突厥統
葉䕶可汗(厥九勿翻可從刋入聲汗音寒䕶考異曰髙/祖實録止云葉䕶舊傳作統葉  今從之)
遣真珠統俟斤與髙平王道立來(髙平王道立使西突/厥見上巻髙祖武徳)
(八年俟/渠之翻)獻萬釘寶鈿金帶馬五千匹以迎公主頡利不
欲中國與之和親數遣兵入寇(數所/角翻)又遣人謂統葉䕶
曰汝迎唐公主要須經我國中過統葉䕶患之未成昏
二年春正月辛亥右僕射長孫無忌罷(從無忌之請也/考下文可見長)
(知兩/翻)時有宻表稱無忌權寵過盛者上以表示之曰朕
於卿洞然無疑若各懷所聞而不言則君臣之意有不
通又召百官謂之曰朕諸子皆幼視無忌如子非它人
所能間也無忌自懼滿盈固求遜位皇后又力為之請
(間古莧翻/為于偽翻)上乃許之以為開府儀同三司　置六司侍
郎副六尚書(六司侍郎吏部正四/品上餘皆正四品下)并置左右司郎中各
一人(左右司郎中從五品上尚書左丞勾吏户禮十二/司右丞管兵刑工十二司左右司郎中各掌副十)
(二司之事以舉正/稽違省署符目)　癸丑吐谷渾寇岷州都督李道彦
擊走之(吐從暾入/聲谷音浴)　丁巳徙漢王恪為蜀王衞王泰為
越王楚王祐為燕王(燕因/肩翻)　上問魏徴曰人主何為而
明何為而暗對曰兼聴則明偏信則暗昔堯清問下民
故有苗之惡得以上聞(書吕刑曰皇帝清問下民/鰥寡有辭於苗上時掌翻)舜明
四目達四聰故共鯀驩兜不能蔽也(舜明目達聰而難/任人故四凶不能)
(逃其罪也/共音恭)秦二世偏信趙髙以成望夷之禍(事見/秦紀)梁武
帝偏信朱异以取臺城之辱(事見/梁紀)隋煬帝偏信虞世基
以致彭城閣之變(事見隋煬帝紀及/髙祖武徳元年)是故人君兼聴廣
納則貴臣不得擁蔽而下情得以上通也上曰善上謂
黄門侍郎王珪曰開皇十四年大旱隋文帝不許賑給
而令百姓就食山東比至末年(賑津忍翻比/必利翻及也)天下儲積
可供五十年煬帝恃其富饒侈心無厭(厭於/鹽翻)卒亡天下
(卒子恤/翻下同)但使倉廪之積足以備凶年其餘何用哉　二
月上謂侍臣曰人言天子至尊無所畏憚朕則不然上
畏皇天之監臨下憚羣臣之瞻仰兢兢業業猶恐不合
天意未副人望魏徴曰此誠致治之要(治直吏/翻下同)願陛下
慎終如始則善矣　上謂房𤣥齡等曰為政莫若至公
昔諸葛亮竄廖立李嚴於南夷亮卒而立嚴皆悲泣有
死者(事見七十二卷魏明帝青龍二年/廖力救翻又力弔翻卒子恤翻)非至公能如是
乎又髙熲為隋相公平識治體隋之興亡繫熲之存没
(事見/隋紀)朕既慕前世之明君卿等不可不法前世之賢相也
(相息/亮翻)　三月戊寅朔日有食之　壬子大理少卿胡演
進每月囚帳(少始照翻囚帳具每月禁繫/罪囚之姓名猶今之禁厯也)上命自今大
辟(辟毗/亦翻)皆令中書門下四品已上(自二省長貳而下/至諫議大夫也)及
尚書議之庶無寃濫既而引囚至岐州刺史鄭善果上
謂胡演曰善果雖復有罪(復扶/又翻)官品不卑豈可使與諸
囚為伍自今三品已上犯罪不須引過聴於朝堂俟進
止(太極宫承天門左右有東/西朝堂朝直遙翻下同)　闗内旱饑民多賣子以
接衣食己巳詔出御府金帛為贖之歸其父母(為于/偽翻)庚
午詔以去嵗霖雨今茲旱蝗赦天下詔書畧曰若使年
穀豐稔天下乂安移災朕身以存萬國是所願也甘心
無吝㑹所在有雨民大悦　夏四月己卯詔以隋末亂
離因之饑饉暴骸滿野傷人心目宜令所在官司收瘞
(瘞於/計翻)　初突厥突利可汗建牙直幽州之北主東偏奚
霫等數十部多叛突厥來降(厥九勿翻可從刋入聲汗/音寒霤而立翻降户江翻)
頡利可汗以其失衆責之及薛延陁回紇等敗欲谷設
(頡奚結翻紇下/没翻敗補邁翻)頡利遣突利討之突利兵又敗輕騎奔
還(騎竒寄翻/還從宣翻)頡利怒拘之十餘日而撻之突利由是怨
隂欲叛頡利頡利數徴兵於突利(數所/角翻)突利不與表請
入朝上謂侍臣曰曏者突厥之彊控弦百萬憑陵中夏
(夏户/雅翻)用是驕恣以失其民今自請入朝非困窮肯如是
乎朕聞之且喜且懼何則突厥衰則邊境安矣故喜然
朕或失道它日亦將如突厥能無懼乎卿曹宜不惜苦
諫以輔朕之不逮也頡利發兵攻突利丁亥突利遣使
來求救(頡奚結翻使/疏吏翻下同)上謀於大臣曰朕與突利為兄弟
有急不可不救(結兄弟事見上卷/髙祖武徳七年)然頡利亦與之有盟
(謂渭橋之盟也見/上卷武徳九年)奈何兵部尚書杜如晦曰戎狄無信
終當負約今不因其亂而取之後悔無及夫取亂侮亡
(書仲虺之誥/之辭夫音扶)古之道也丙申契丹酋長帥其部落來降
(契欺紇翻又音喫酋慈由翻/長知兩翻降户江翻下同)頡利遣使請以梁師都易
契丹上謂使者曰契丹與突厥異類今來歸附何故索
之(索山/客翻)師都中國之人盜我土地暴我百姓突厥受而
庇之我興兵致討輒來救之彼如魚游釜中何患不為
我有借使不得亦終不以降附之民易之也先是上知
突厥政亂不能庇梁師都(先悉/薦翻)以書諭之師都不從上
遣夏州都督長史劉旻司馬劉蘭成圖之(夏户雅翻/長知兩翻)旻
等數遣輕騎踐其禾稼多縱反間離其君臣其國漸虚
降者相屬(數所角翻騎竒寄翻踐慈/演翻間古莧翻屬之欲翻)其名將李正寶等
謀執師都事洩來奔(將即亮翻/洩息列翻)由是上下益相疑旻等
知可取上表請兵(上時/掌翻)上遣右衞大將軍柴紹殿中少
監薛萬均擊之(少始/照翻)又遣旻等據朔方東城以逼之(克/東)
(城見一百九十/卷武徳五年)師都引突厥兵至城下劉蘭成偃旗卧
鼓不出師都宵遁蘭成追擊破之突厥大發兵救師都
柴紹等未至朔方數十里與突厥遇奮擊大破之遂圍
朔方突厥不能救城中食盡壬寅師都從父弟洛仁殺
師都以城降(梁師都隋大業末起兵/至是而滅從才用翻)以其地為夏州(夏/户)
(雅/翻)　太常少卿祖孝孫以梁陳之音多吳楚周齊之音
多胡夷於是斟酌南北考以古聲(少始/照翻)作唐雅樂凡八
十四調三十一曲十二和(律有七聲十二律凡八十四/調隋有皇夏十四曲孝孫制)
(十二和以法天之成數凡三十一曲十二和者一曰豫/和二曰順和三曰永和四曰肅和五曰雍和六曰夀和)
(七曰舒和八曰太和九曰昭和十曰休和十/一曰正和十二曰承和調徒弔翻和如字)詔協律郎
張文收與孝孫同修定(漢協律都尉佩二千石印綬唐/協律郎正八品上屬太常寺)
六月乙酉孝孫等奏新樂上曰禮樂者蓋聖人縁情以
設教耳治之隆替豈由於此(治直/吏翻)御史大夫杜淹曰齊
之將亡作伴侣曲(北齊之時陽俊之多作六言歌辭淫/蕩而拙世俗流傳名為陽五伴侣)
陳之將亡作玉樹後庭花(杜佑曰玉樹後庭花堂堂黄/鸝留金釵兩鬢垂並陳後主)
(所造恒與宫中女學士及朝臣唱和為/詩太樂令何胥採其尤輕艷者為此曲)其聲哀思(思相/吏翻)
行路聞之皆悲泣何得言治之隆替不在樂也上曰不
然夫樂能感人故樂者聞之則喜(夫音扶故/樂音洛)憂者聞之
則悲悲喜在人心非由樂也將亡之政民必愁苦故聞
樂而悲耳今二曲具存朕為公奏之(為于/偽翻)公豈悲乎右
丞魏徴曰古人稱禮云禮云玉帛云乎哉樂云樂云鍾
鼓云乎哉(論語載孔/子之言)樂誠在人和不在聲音也
　臣光曰臣聞垂能目制方圓心度曲直(垂古之巧人/度徒洛翻)
　然不能以教人其所以教人者必規矩而已矣聖人
　不勉而中(中竹/仲翻)不思而得然不能以授人其所以授
　人者必禮樂而已矣禮者聖人之所履也樂者聖人
　之所樂也聖人履中正而樂和平(所樂音洛下/所樂哀樂同)又思
　與四海共之百世傳之於是乎作禮樂焉故工人執
　垂之規矩而施之器是亦垂之功巳王者執五帝三
　王之禮樂而施之世是亦五帝三王之治已(治直吏/翻下同)
　五帝三王其違世已久後之人見其禮知其所履聞
　其樂知其所樂炳然若猶存於世焉此非禮樂之功
　邪(所樂音洛/邪音耶)夫禮樂有本有文(夫音/扶)中和者本也容
　聲者末也二者不可偏廢先王守禮樂之本未嘗須
　臾去於心行禮樂之文未嘗須臾逺於身興於閨門
　著於朝廷被於鄉遂比隣(遠於願翻被皮義翻朝直/遥翻比毗至翻又音毗)
　達於諸侯流於四海自祭祀軍旅至於飲食起居未
　嘗不在禮樂之中如此數十百年然後治化周浹鳳
　凰來儀也(浹即/協翻)茍無其本而徒有其末一日行之而
　百日捨之求以移風易俗誠亦難矣是以漢武帝置
　協律歌天瑞非不美也不能免哀痛之詔(見本/紀)王莽
　建羲和考律吕非不精也不能救漸臺之禍(王莽令/劉歆考)
　(定律吕羲和掌之班固取以志律厯/漸臺事見漢淮陽王紀漸子亷翻)晉武制笛尺調
　金石非不詳也不能弭平陽之災(晉武帝使荀勗定/鍾律平陽之災謂)
　(懷愍二帝/䝉塵也)梁武帝立四器調八音非不察也不能免
　臺城之辱(四器謂制四通也事見一百四十五卷天/監元年臺城之辱見一百六十二卷太清)
　(三/年)然則韶夏濩武之音具存於世(舜樂曰韶禹樂曰/夏湯樂曰濩周武)
　(王樂曰武夏户/雅翻濩户故翻)茍其餘不足以稱之(稱尺/證翻)曽不能化
　一夫况四海乎是猶執垂之規矩而無工與材坐而
　待器之成終不可得也况齊陳淫昏之主亡國之音
　蹔奏於庭烏能變一世之哀樂乎(蹔與暫同/樂音洛)而太宗
　遽云治之隆替不由於樂何發言之易(易以/䜴翻)而果於
　非聖人也如此夫禮非威儀之謂也(夫音/扶)然無威儀
　則禮不可得而行矣樂非聲音之謂也然無聲音則
　樂不可得而見矣譬諸山取其一土一石而謂之山
　則不可然土石皆去山於何在哉故曰無本不立無
　文不行(記禮器/之言)奈何以齊陳之音不驗於今世而謂
　樂無益於治亂何異暏拳石而輕泰山乎必若所言
　則是五帝三王之樂皆妄也君子於其不知蓋闕如
　也(論語載孔/子之言)惜哉
戊子上謂侍臣曰朕觀隋煬帝集文辭奥博亦知是堯
舜而非桀紂然行事何其反也魏徴對曰人君雖聖哲
猶當虚已以受人故智者獻其謀勇者竭其力煬帝恃
其俊才驕矜自用故口誦堯舜之言而身為桀紂之行
(行下/孟翻)曽不自知以至覆亡也上曰前事不逺吾屬之師
也　畿内有蝗辛卯上入苑中(出𤣥武門/北入禁苑)見蝗掇數枚
(掇丁活翻又陟/劣翻拾取也)祝之曰民以穀為命而汝食之寧食吾
之肺腸舉手欲吞之左右諫曰惡物或成疾上曰朕為
民受災(為于/偽翻)何疾之避遂吞之是嵗蝗不為災　上曰
朕每臨朝欲發一言未嘗不三思(朝直遙翻三息/暫翻又如字)恐為
民害是以不多言給事中知起居事杜正倫曰臣職在
記言(古者有左右史天子言則左史書之動則右史書/之隋始置起居舍人貞觀二年省起居舍人移其)
(職於門下省置起居郎二員以其它/官兼者謂之知起居注知起居事)陛下之失臣必書
之豈徒有害於今亦恐貽譏於後上悦賜帛二百段
上曰梁武帝君臣惟談苦空(言所談者惟/苦行空寂也)侯景之亂百
官不能乗馬元帝為周師所圍猶講老子百官戎服以
聴(事見一百六十五卷/梁元帝承聖三年)此深足為戒朕所好者(好呼/到翻)唯
堯舜周孔之道以為如鳥有翼如魚有水失之則死不
可暫無耳　以辰州刺史裴䖍通隋煬帝故人特䝉寵
任而身為弑逆(事見一百八十五卷髙祖武徳元年按/通鑑紀事各為段凡改段處率空一字)
(别為一節此段頭既空字以/字之上合有上字文乃明)雖時移事變屢更赦令(更/工)
(衡/翻)幸免族夷不可猶使牧民乃下詔除名流驩州(貞觀/元年)
(改徳州日南/郡曰驩州)䖍通常言身除隋室以啟大唐自以為功
頗有觖望之色(觖窺瑞翻又於/决翻怨望也)及得罪怨憤而死　秋
七月詔宇文化及之黨萊州刺史牛方裕絳州刺史薛
世良廣州都督長史唐奉義隋武牙郎將元禮並除名
徙邊(長知兩翻武牙郎將即虎牙郎/將唐避諱改虎曰武將即亮翻)　上謂侍臣曰古
語有之赦者小人之幸君子之不幸一嵗再赦善人喑
啞(喑于今翻/啞烏下翻)夫養稂莠者害嘉穀(夫音扶稂魯當翻/莠與久翻稂莠皆)
(惡草/害稼)赦有罪者賊良民故朕即位以來不欲數赦(數所/角翻)
恐小人恃之輕犯憲章故也
　
　
　
　
　
　
　
　
　資治通鑑卷一百九十二
