
　舊五代史巻一百二十四
　　宋門下侍郎參知政事監修國史薛居正等撰
　周書第十五
　　列傳四
王殷瀛州人曽祖昌裔本州别駕祖光滄州教練使因
家焉唐末幽滄大亂殷父咸珪避地南遷因投於魏軍
殷自言生於魏州之開元寺旣長從軍漸為偏將唐同
光末為華州馬歩軍副使因家於華下天成中移授靈
武都指揮使乆之代還清泰中張令昭據鄴叛殷從范
延光討之首冒矢石率先登城以功授祁州刺史尋改
原州殷性謙謹好禮事母以孝聞每與人結交從違皆
先禀于母母命不從殷必不往雖在軍旅交遊不雜及
為刺史政事小有不佳母察之立殷於庭詰責而杖之
(歐陽史殷為刺史政事有小失母責/之殷即取杖授婢僕自笞於母前)晉天福中丁内艱
尋有詔起復授憲州刺史殷上章辭曰臣為末將出處
無損益于國家臣本燕人值鄉國離亂少罹偏罸因母
鞠養訓導方得成人不忍遽釋苴麻遠離廬墓伏願許
臣終母䘮紀晉髙祖嘉而許之晉少帝嗣位㑹殷服闋
召典禁軍累遷奉國右廂都指揮使漢祖受命從討杜
重威于鄴下殷與劉詞皆率先力戰矢中于首乆之出
折鏃于口中以是漢祖嘉之乾祐末遷侍衛歩軍都指
揮使領䕫州節度使㑹契丹寇邊遣殷領兵屯澶州及
李業等作亂漢隠帝密詔澶帥李洪義遣圖殷洪義懼
不克反以變告殷殷與洪義同遣人至鄴請太祖赴内
難殷從平京師授侍衛親軍都指揮使太祖即位授天
雄軍節度使加同平章事典軍如故殷赴鎮以侍衛司
局從凡河北征鎮有戎兵處咸禀殷節制又于民間多
方聚斂太祖聞而惡之因使宣諭曰朕離鄴時帑廪所
儲不少卿與國家同體隨要取給何患無財三年夏太
祖征兖還殷迎謁于路宴賜而去及王峻得罪太祖遣
其子飛龍使承誨往謁令口諭峻之過惡以慰其心三
年秋以永夀節上表請覲太祖雖允其請且慮殷之不
誠尋遣使止之何福進在鎮州素惡殷之太横福進入
朝摭其隂事以奏之太祖遂疑之是年冬以郊禋有日
殷自鎮入覲太祖令依舊内外廵警殷出入部從不下
數百人又以儀形魁偉觀者無不聳然一日遽入奏曰
郊禮在近兵民大集臣城外防警請量給甲仗以備非
常太祖難之時中外以太祖嬰疾歩履稍艱多不視朝
俯逼郊禋殷有震主之勢頗憂之太祖乃力疾坐於滋
徳殿殷入起居即命執之尋降制流竄及出都城遽殺
之衆情乃安是歳春末鄴城寺寺鐘懸絶而落又火光
出幡竿之上殷之入覲也都人餞于離亭上馬失鐙翻
墮于地人訝其不祥果及于禍太祖尋令澶帥鄭仁誨
赴鄴殷次子為衙内指揮使不候謁仁誨誅之遷其家
屬于登州
何福進字善長太原人父神劒累贈左驍衛大將軍福
進少從軍以饒勇聞唐同光末郭從謙以兵圍莊宗於
大内福進時為宿衛軍校獨出死力拒戰于内後明宗
知而嘉之擢為奉聖軍校出為磁州刺史充北面行營
先鋒都校清泰中自彰聖都虞候率本軍從范延光平
鄴以功厯鄭隴二州防禦使開運中由潁州團練使入
拜左驍衛大將軍屬契丹陷中原令中朝文武臣寮數
十人隨帳北歸時福進預其行行次鎮州聞戎王巳斃
其黨尚據鎮陽遂與李筠白再榮之儔合謀力戰盡逐
契丹據有鎮陽時漢祖已建號于河東詔以福進為北
面行營馬歩都虞候尋拜曹州防禦使檢校太保太祖
出鎮于鄴將謀北伐奏以福進自隨及太祖入平内難
以輔佐功拜忠武軍節度使不數月移鎮鎮州數年之
間北鄙無事及聞太祖將有事于南郊拜章入覲改天
平軍節度使加同平章事未及之任卒于東京之私第
年六十有六時顯徳元年正月也累贈中書令子繼筠
仕皇朝領建武軍節度使卒
劉詞字好謙元城人梁貞明中事故鄴帥楊師厚以勇
悍聞唐莊宗入魏亦列于麾下兩河之戰無不預焉同
光初為效節軍使轉劒直指揮使尋以忤于權臣出為
汝州小校凡畱滯十餘年清泰初詔諸道選驍果以實
禁衛由是得入典禁軍晉初從侯益收汜水關佐楊光
遠平鄴都累遷奉國第一軍都虞候後從馬全節伐安
陸敗淮賊萬餘衆晉祖嘉之授奉國都校累加檢校司
空又從杜重威敗安重榮於京城及圍鎮陽詞自登雲
梯身先士伍以功加檢校司徒沁州刺史時王師方討
襄陽尋命詞兼行營都虞候襄陽平遷本州團練使在
郡歳餘臨事之暇必被甲枕戈而卧人或問之詞曰我
以勇敢而登貴仕不可一日而忘本也若信其温飽則
筋力有怠將来何以報國也及漢有天下復為奉國右
廂都校遥領閬州防禦使從太祖平鄴加檢校太保乾
佑初李守貞叛于河中太祖征之朝廷以為侍衛歩軍
都指揮使遥領寜江軍節度使充行營馬歩都虞候命
分屯於河西二年正月守貞遣敢死之士數千夜入其
營皆惶懼不知所為惟詞神氣自若令於軍中曰此小
盗耳不足驚也遂免胄横戈叱短兵以擊之賊衆大敗
而退自是守貞䘮膽不復有奔突之意河中平太祖嘉
之表其功為華州節度使歳餘移鎮邢臺太祖受命加
同平章事三年秋改鎮河陽顯徳初世宗親征劉崇詞
奉命領所部兵隨駕行及髙平南遇樊愛能等自北退
迴且言官軍巳敗止詞不行詞不聽疾驅而北世宗聞
而嘉之尋命為隨駕都部署又授河東道行營副部署
其年夏車駕還京授永興軍節度使加兼侍中行京兆
尹二年冬以疾卒於鎮年六十有五贈中書令諡曰忠
惠詞發身軍校亟厯戎事常以忠勇自負洎領藩鎮能
靖恭為治無苛政以擾民諡曰忠惠議者韙之子延欽
仕皇朝為控鶴廂使
王進幽州良鄉人少落魄不事生業為人勇悍走及奔
馬嘗聚衆為盗封境患之符彦超為河朔郡守以賂誘
置之左右長興初彦超鎮安州屬部曲王希全搆亂軍
州令進齎變狀聞於朝廷明宗賞其㨗足詔隸于軍中
洎契丹内宼戰於膠口進獨追擒六十七人時漢祖總
侍衛親軍知其驍果擢為馬前親校漢祖鎮河東或邊
上警急令進齎封章達於闕下自并至汴不六七日復
焉由是恩撫頗厚繼任戎職累遷至奉國軍都指揮使
從太祖入平内難以功遷虎㨗右廂都指揮使厯汝鄭
防禦使亦有政聲俄授相州節度使為政之道頓減于
前議者惜之顯徳元年秋以疾卒于任贈檢校太師
史彦超雲州人也性驍獷有膽氣累功至龍㨗都指揮
使太祖之赴内難彦超以本軍從國初與虎㨗都指揮
使何徴戌晉州㑹劉崇與契丹入宼攻圍州城月餘是
時本州無帥知州王萬敢不協物情彦超與何徴協力
固拒累挫賊鋒攻撃日急禦捍有備軍政甚嚴居人無
擾及朝廷遣樞密使王峻總兵為援宼戎宵遁太祖嘉
其善守之功賞賜甚厚未幾授龍㨗右廂都指揮使尋
授鄭州防禦使劉崇之寇潞州也車駕親征以彦超為
先鋒都指揮使髙平之戰先登陷陣以功授華州節度
使先鋒如故大軍至河東城下契丹營于忻代之間遥
應賊勢詔天雄軍節度使符彦卿率諸將屯忻州以拒
之彦卿襲契丹于忻口彦超以先鋒軍追蕃宼離大軍
稍遠賊兵伏發為賊所陷世宗痛惜乆之詔贈太師示
加等也仍命優恤其家焉
史懿字繼美代郡人也本名犯太祖廟諱故改焉考建
瑭事唐莊宗為先鋒都校唐書有傳莊宗之伐鎮陽時
建瑭為流矢所中而卒懿時年甫弱冠莊宗以其父歿
於王事召拜昭徳軍使俄遷先鋒左右廂都校俾嗣其
家聲天成中為涿州刺史晉初由趙州刺史遷洺州團
練使尋厯亳鳯二州防禦使晉祖以其弟翰尚晉國長
公主故尤所注意天福中授彰武軍節度觀察留後開
運初厯澶貝二鎮節度使三年移鎮涇原未幾契丹入
中原時四方征鎮為戎王所召者靡不麏至惟懿堅壁
拒命仍送欵于漢祖漢有天下就拜檢校太尉同平章
事及賜功臣名號廣順初加檢校太師兼侍中進封邠
國公顯徳元年春以抱病歸朝(東都事畧楊廷璋傳周/太祖嘗諭廷璋圖涇帥)
(史懿廷璋屏左右示以詔/書懿受代入朝遂免禍)途經洛卒于其第年六十二
贈中書令
王令温字順之瀛州河間人也父迪徳州刺史累贈太
子太師令温少以武勇稱初隸唐莊宗麾下稍遷㕔直
軍校明宗以之為統帥嘗與契丹戰于上谷明宗臨陣
馬逸為敵所迫令温乃以所乘馬授明宗而自力戰飛矢
連發敵兵為之稍却及明宗即位厯遷神武彰聖都校
晉初自淄州刺史遷洺州團練使及安重榮稱兵于鎮
州晉祖以令温為行營馬軍都指揮使與都帥杜重威
敗賊於宗城以功授亳州防禦使尋拜永清軍節度使
屬契丹来宼時令温奉詔入朝契丹遂陷貝州其家屬
因没於契丹晉少帝憫之授武勝軍節度使未幾移鎮
延州又及靈武漢有天下復為永清軍節度使尋改安
州國初加檢校太尉同平章事世宗嗣位遷鎮安軍節
度使罷鎮歸朝顯徳三年夏以疾卒時年六十有二詔
贈侍中
周密字徳峯應州神武川人也初事後唐武皇為軍職
莊宗之平常山明宗之襲汶陽密皆從征有功莊宗平
梁授鎮州馬軍都指揮使明宗即位累遷河東馬歩軍
副都指揮使晉天福初除冀州刺史累官至檢校司徒
入為右羽林統軍檢校太保四年秋授保大軍節度使
檢校太傅屬部民作亂密討平之尋移鎮晉州加檢校
太尉開運中入拜右龍武統軍三年秋出鎮延州其年
冬契丹陷中原延州軍亂立髙允權為帥時密據東城
允權據西城相拒乆之㑹漢髙祖建義于太原遣使安
撫密乃棄其城奔於太原隨漢祖歸汴乆居於闕下廣
順初授太子太師致仕顯徳元年春卒時年七十五長
子鋭仕皇朝為内職次子廣厯諸衛大將軍
李懷忠字光孝太原晉陽人父海本府軍校懷忠形質
魁壯初事唐莊宗隸于保衛軍夾城之役懷忠率先登
城以功補本軍副兵馬使莊宗平定山東累遷保衛軍
使天成中厯陜府許州滄州都指揮使遥領辰州刺史
清泰初以河西蕃部宼鈔命懷忠率方渠晉祖受命以
懷忠故人召典禁兵三遷䕶聖左右廂都指揮使遥領
夀州節度使檢校太保未幾為同州節度使檢校太傅
少帝嗣位入為右羽林統軍改左武衛上將軍廣順中
以太子太𫝊致仕三年夏卒年六十六詔贈太子太師
白文珂字徳温太原人也曾祖辯父君威遼州刺史文
珂初事後唐武皇補河東牙將改遼州副使莊宗嗣位
轉振武都指揮使天成中鎮州節度使王建立表為本
州馬歩軍都指揮使遥授舒州刺史檢校司空厯青州
魏府都指揮使厯瀛蔚忻代四州刺史領代州日兼蕃
漢馬歩都部署漢髙祖鎮并門表為副留守檢校太保
漢國初建授河中節度使西南面招討使檢校太傅漢
祖定兩京改天平軍節度使加同平章事未幾鎮陜州
檢校太師㑹河中李守貞叛詔充河中府行營都部署
時文珂已老朝議恐非守貞之敵乃命太祖西征河中
平文珂授西京留守河南尹太祖踐阼加兼中書令頃
之以太子太師致仕世宗即位封晉國公顯徳元年卒
于西京年七十九輟視朝一日子廷誨仕皇朝厯諸衛
將軍卒
白延遇字希望太原人也幼畜於晉之公宫年十三從
晉祖伐蜀以趫悍見稱晉有天下厯典禁軍累遷至於
校司空天福中晉祖在鄴安重榮叛於鎮州帥衆數萬
詣闕而来晉祖命杜重威統諸將以禦之時延遇不預
其行乃泣告晉祖願以身先許之及陣于宗城延遇率
其屬先犯之斬級數十戰既酣而劒亦折諸將由是推
伏晉祖聞之即命中使以寳劒良馬賜之常山平以功
授檢校司徒充馬軍左廂都校後出為汾州刺史遷復
州防禦使國初加檢校太傅尋受代歸闕屬太祖親征
兖海以延遇為先鋒都校兖州平授齊州防禦使歳餘
改兖州防禦使在兖二年為政有聞人甚安之州民數
百詣闕乞立徳政碑以頌其羙顯徳三年冬世宗命宰
臣李穀為淮南道軍都部署乃詔延遇為先鋒都校三
年春帥其所部與韓令坤先入揚州軍聲甚振尋命以
别部屯于盛唐前後敗淮賊萬餘衆四年夏世宗廻自
夀春制以延遇為同州節度使未赴任復命帥衆南征
是年冬以疾卒于濠州城下詔贈太尉
唐景思秦州人也幼以屠狗為業善角觝戲初事偽蜀
為軍校唐同光中莊宗命魏王繼岌帥師伐蜀時景思
以所部戍于固鎮首以其城降於繼岌乃授興州刺史
為貝州行軍司馬屬契丹攻其城因陷于幕廷趙延夀
素知其名令隸于帳下署為所部壕砦使開運末契丹
據中原以景思為亳州防禦使領事之日㑹草㓂數萬
攻圍其城景思悉力以拒之後數日城陷景思挺身而
出使人告于隣郡得援軍數百逐其草㓂復有其城亳
民賴是以濟漢初改授鄧州行軍司馬常鬰鬰不得志
後受代歸闕乾祐中命景思為沿淮廵檢使屢挫淮賊
時史𢎞肇淫刑黷貨多織羅南北富商殺之奪其財大
開告密之門景思部下有僕夫希求無厭雖委曲待之
不滿其心一日拂衣而去見𢎞肇言景思受淮南厚賂
私貯器械欲為内應𢎞肇即令親吏殿三十騎往收之
告者謂收吏曰景思多力十夫之敵也見便殺之不然
則無及矣收騎至景思迎接有欲擒之者景思以兩手
抱之大呼曰寃哉景思何罪設若有罪死亦非晚何不
容披雪公等皆丈夫安忍如此都將命釋之引告者面
證景思言受淮南賂景思曰我從人家人竝在此若有
十緡貯積亦是受賂言我貯甲仗除官賜外有一事亦
是私貯使者搜索其家惟衣一笥軍籍糧簿而巳乃寛
之景思曰使但械繋送我入京先是景思别有紀綱王
知權者在京聞景思被誣乃見史𢎞肇曰唐景思赤心
為國某服事三十年孝于父母義于朋友被此誣罔何
以伸陳某請先下獄願公追劾景思免至冤横𢎞肇憫
之令在獄日與酒食景思既桎梏就路潁亳之人隨至
京師衆保證之𢎞肇乃令鞫告事者具伏誣陷即斬之
遂奏釋景思顯徳初河東劉崇帥衆来㓂世宗親揔六
師以禦之及陣于髙平景思於世宗馬前距踴數四且
曰願賜臣堅甲一聨以觀臣之効用世宗由是知其名
因以髙平陣所得降軍數千人署為効順指揮命景思
董之使于淮上三年春世宗親征淮甸景思繼有戰功
乃命遥領饒州刺史未幾改授濠州行刺史令率衆攻
圍濠州四年冬因力戰為賊鋒所傷數日而卒世宗甚
憫之詔贈武清軍節度使
史臣曰自古為人臣者望重則必危功崇則難保自非
賢者疇能免之况王鄴帥昧明哲之規周太祖乃雄猜
之主欲無及禍其可得乎自福進而下皆將帥之英也
擁旌作翰諒亦宜然惟彦超以捍冦而没可不謂忠乎
　
　
　舊五代史巻一百二十四
　舊五代史巻一百二十四攷證
周列傳四王殷傳瀛洲人　案歐陽史作大名人
劉詞傳轉劒直指揮使案歐陽史作長劒指揮使
贈中書令　案歐陽史作贈侍中据是書則詞以兼侍
　中贈中書令非贈侍中也疑歐陽史誤
史彦超傳與龍㨗都指揮使何徴戌晉州　案歐陽史
　作彦超遷虎㨗都指揮使與是書異
史懿傳本名犯太祖廟諱故改焉　案本名二句疑為
　後人竄入考史懿名匡懿避太祖御名故去匡字薛
　史成于開寳六年不應預稱為太祖或係宋人讀是
　書者附注于後遂混入正文也
　
　
　
　
　舊五代史巻一百二十四攷證
