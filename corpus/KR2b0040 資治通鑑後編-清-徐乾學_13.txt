
　資治通鑑後編卷十二
　　　　　　　　　　　刑部尚書徐乾學撰
　宋紀十二(起柔兆閹茂正月盡彊圉/大淵獻十二月凡二年)
　　太宗至仁應道神功聖徳睿烈大明廣孝皇帝
雍熙三年春正月辛未右武衛大將軍長寜侯徳隆卒
以其弟徳彛嗣侯判沂州時年十九屬飛蝗入境吏民
請坎瘞火焚之徳彛曰上天降災守土之罪也乃責躬
引咎齋戒致禱而蝗自殪　丙子契丹耶律色珍等上
討女真所獲生口十餘萬馬二十餘萬匹　庚辰夜漏
一刻北方有赤氣如城至明不㪚先是知雄州賀令圖
與其父岳州刺史懐浦及文思使薛繼昭等相繼上言
契丹主年幼國事決于其母韓徳讓寵倖用事國人疾
之請乗其釁以取幽薊帝始有意北伐詔議親征㕘知
政事李至上言曰幽州遼之右臂王師往撃彼必拒張
攻城之人不下數萬兵多費廣勢須廣備餱糧假令一
日克平當為十旬凖計未知邊庾可充此乎又范陽之
旁坦無陵阜去山既逺取石尤難金湯之堅非石莫碎
臣愚以為京師天下根本陛下不離輦轂恭守宗廟示
敵人以閒暇慰億兆之仰望者策之上也大名河朔之
咽喉或暫駐鑾輅揚言自將以壯軍威者策之中也若
乃逺提師旅親抵邊郵北有戎援可虞南有中原為慮
則曳裾之懇切斷鞅之狂愚臣雖不肖恥在二賢後也
　庚寅北伐以曺彬為幽州道行營前軍馬步水陸都
部署崔彦進副之米信為西北道都部署杜彦圭副之
以其衆出雄州田重進為定州路都部署出飛狐　戊
戌叅知政事李至罷為禮部侍郎　二月壬子以潘美
為雲應朔等州都部署楊業副之出鴈門　李繼遷降
于契丹契丹以為定難節度使都督夏州諸軍事繼沖
為副使　三月癸酉曺彬與契丹兵戰固安南克其城
丁丑田重進破之于飛狐北潘美自西陘入與契丹戰
又勝之逐北至寰州庚辰刺史趙彦辛舉州降(考異彦/辛遼史)
(聖宗紀作彦章今/従宋史太宗紀)彬又敗契丹于涿州東乗勝政其北
門辛巳克之潘美進圍朔州其守將趙希賛舉城降
契丹主以親征告於陵廟山川與蕭太后馳軍駞羅口
趣諸部兵以為應援又命林牙勤徳率兵守平州之海
岸以備我師　田重進至飛狐北契丹西南面招安使
大鵬翼等帥衆来援重進命荆嗣出戰一日五七合契
丹不勝將遁去重進遂以大軍乗之生擒大鵬翼等大
鵬翼壯偉勇健名聞邊塞既禽敵為之奪氣曺彬入涿
州遣部將李繼宣等領輕騎渡涿河覘敵勢乙酉契丹
帥衆来攻繼宣擊破之　丁亥潘美轉攻應州其守將
舉城降　司門員外郎王延範與秘書丞陸坦戎城縣
主簿田辯術士劉昻坐謀不軌棄市　庚寅武寜軍節
度使同平章事岐國公陳洪進卒　田重進圍飛狐令
大鵬翼至城下諭其守將吕行徳辛夘行徳舉城降詔
升其縣為飛狐軍重進又圍靈丘丙申其守將穆超舉
城降(實録在四月癸/卯今併書之)　是月始用士人為司理判官
詔權停貢舉　夏四月己亥朔契丹主次南京北郊
辛丑潘美克雲州　壬寅米信大破契丹於新城　丁
未以駕部員外郎梁商知應州監察御史張利涉知朔
州右賛善大夫馬務成同知寰州　己酉田重進又破
契丹於飛狐北殺其二將　壬子命左拾遺張舒同知
雲州　乙夘田重進至蔚州左右都押衙李存璋許彦
欽等殺其大將蕭都哩舉城降以崇儀使魏震知蔚州
　契丹援兵大至重進軍與之轉戰時軍校五輩其四
悉已戰死至大嶺惟荆嗣力鬬契丹始却遂定蔚州是
役也邊民之驍勇者競團結以襲敵或夜入城壘斬取
首級来歸帝聞而嘉之曰此等生長邊陲閑習戰鬬若
明立賞格必大有應募者乃下詔募民有能糾合應援王
師者資以糧食假以兵甲禽契丹酋豪者随職名髙下
補署獲生口者人賞錢五千得首級三千馬上等十千
中七千下五千平幽州後願在軍者優與存錄願歸農
者給復三年自是應募者益衆　初曺彬與諸將入辭
帝謂彬曰潘美之師但令先趨雲應卿等以十餘萬衆
聲言取幽州且持重緩行毋貪小利以要敵敵聞大兵
至必萃勁兵於幽州兵既萃則不暇為援於山後矣既
而潘美先下寰朔雲應等州田重進又取飛狐靈丘蔚
州多得山後要害之地而彬等亦連收新城固安下涿
州兵勢大振毎捷奏至帝頗訝彬進軍之速且憂契丹
斷糧道彬至涿州契丹南京留守耶律興格以兵少不
敢出戰夜則令輕騎掠單弱以脅餘衆晝則以精鋭張
其勢設伏林莽絶我糧道彬留十餘日食盡乃退師雄
州以援供饋帝聞之大駭曰豈有敵人在前而却軍以
援芻粟乎何失策之甚也亟遣使止之令勿復前引師
縁白溝河與米信軍接按兵蓄鋭以張西師之勢待美
等盡畧山後之地㑹重進東下趨幽州與彬信合以全
師制敵必勝之道也時彬所部諸將聞美及重進累戰
獲利自以握重兵不能有所攻取謀畫蜂起更相矛盾
彬不能制乃裹五十日糧再往攻涿州時契丹主次州
東五十里令興格與布琳等以輕兵薄我師我師且行
且戰凡四日始得至涿(考異長編云歴二十日/始至今從陳桱續編)時方炎
暑軍士疲乏所齋糧不繼乃復棄之(考異據通鑑續編/云㑹契丹主與其)
(太后自駞羅口東將大兵應援賜興格旗鼓杓窊印以/督將士而自攻涿州復之是涿州乃契丹以兵取非自)
(棄之也今/姑従長編)令盧斌兼擁城中老幼並狼山而南彬等以
大軍退無復行伍遂為興格所躡五月庚午至岐溝闗
契丹追及之我師大敗彬等收餘軍宵涉巨馬河營於
易水之南李繼宣力戰巨馬河上契丹始退追奔至孤
山方涉巨馬河人畜相蹂踐而死者甚衆河水為之不
流知幽州行府事劉保勲馬陷淖中其子利涉救之不
能出遂俱死保勲性純謹精于吏事嘗語人曰吾受命
未嘗辭避接同僚未嘗失意居家積貲未嘗至千錢及
死聞者皆痛惜之殿中丞孔宜亦溺于巨馬河興格請
乗勝畧地至河為界蕭太后不從癸酉契丹主引兵還
燕收宋尸以為京觀封興格為宋王帝詔錄保勲孫巨
川宜子延世
　吕中曰岐溝之敗有三既平河東之後三出王師屢
　與敵接而不獲俟時一也其事始于賀令圖之父子
　而賛成於王顯數人中書不預聞二也曺彬違上詔
　㫖三也燕薊之地以太祖太宗百戰而不能得而宣
　和乃無故而得之天下未嘗有幸成之事也有幸成
　之事則有必至之禍矣
癸酉潘美遣使部送應朔二州將史耆老等赴闕帝召
見慰撫之老人皆云久陷契丹有粟不得食有子不得
存養不意餘年重覩日月並賜以衣服冠帶　丙子宫
苑使王繼恩自易州馳騎至帝始聞曺彬等軍敗乃詔
諸將領兵分屯于邊召彬及崔彦進米信入朝田重進
率全軍駐定州潘美還代州　曺彬等未還趙普手疏
諌曰伏自大發驍雄往殱兇醜百萬家之生聚飛輓是
供數十州之土田耕桑半失兹所謂以明珠而彈雀為
鼷䑕而發機所失者多所得者少况旬朔之間便涉秋
序内地先困邊庭早凉彼則弓勁馬肥我則人疲師老
恐當此際或誤指呼願頒明詔速議抽軍臣又思陛下
非次興兵必因偏聴小人傾側但解欺君事成則獲利
於身不成則貽憂於國昨来議取幽薊未審孰為主謀
虚説誑言總應彰露願推首惡早正刑章(考異李燾曰/趙普疏云俄)
(及炎蒸又云旬朔之間便為七月則其上疏時必是六/月初或五月末朝廷雖已詔曺彬等班師而普未及知)
(也國史普傳刪潤普辭有云晦朔薦更已及初夏若爾/則當載之四月然彬初以三月十三日下涿州留旬餘)
(却回師援糧道其再往涿州當/是四月初此時軍實未敗也)帝手詔賜普曰朕昨者
興師選將止令曺彬等頓於雄霸裹粮坐甲以張軍聲
竢一兩月間山後平定潘美田重進等㑹兵以進直抵
幽州共力驅攘俾腥膻之黨逺遁沙漠然後控扼險固
恢復舊疆此朕之志也奈何將帥等不遵成算各騁所
見領十萬甲士出塞逺鬬速取其郡縣更還師以援輜
重往復勞弊為戎人所襲此責在主將也况朕踵百王
之末粗致承平蓋念彼燕民陷於異域將救焚而拯溺
匪黷武以佳兵卿當悉之邊防之事已大為之備如其
敢肆侵撓必當盡殱醜類卿勿為憂卿社稷元臣忠言
苦口三復来奏嘉愧實深　六月戊戌朔日有食之
帝以諸將違詔失律作自勉詩賜近臣初議興兵帝獨
與樞宻院計議一日至六召中書不預聞及敗召樞宻
院使王顯副使張齊賢王沔謂曰卿等共視朕自今復
作如此事否帝既推誠悔過顯等咸愧懼若無所容宰
相李昉等相率上疏曰昔漢髙祖以三十萬之衆困於
平城卒用奉春之言以定和親之策文帝外示羈縻内
深抑損于是邊城晏閉黎庶息肩所傷匪多其利甚博
况復獯鬻之性惟利是求儻陛下深念比屋之罄縣稍
減千金之日費宻諭邊將㣲露事機彼亦素蓄此心固
乃樂聞其事不須兵力可弭邊塵也(李燾曰此疏據實/錄别本昉傳在幽)
(薊失利後不得實日月令附見玉壼野史稱太宗/將蒐漁陽昉上疏力諫士論駭伏當即是此疏)帝慮
契丹必入冦命張永徳知滄州宋偓知霸州劉廷讓知
雄州趙延溥知貝州廷讓等皆宿將久罷節鎮帝欲令
擊遼自効故與延溥並命　丙辰以御史中丞辛仲甫
為給事中參知政事　乙巳知大名府趙昌言上書請
斬敗軍將曺彬等帝覽奏嘉歎優詔褒之尋召拜御史
中丞曺彬等至闕戊午詔賈黄中雷徳驤李巨源召彬
及崔彦進米信杜彦圭等詣尚書省鞫之七月戊辰黄
中等言彬等具伏其罪法皆當斬詔百官議之己巳工
部尚書扈蒙等議如有司所定彬素服待罪深自引咎
庚午責彬為右驍衛上將軍崔彦進為右武衛上將軍
米信以下皆貶官有差羣臣列校死事及陷敵者錄其
子孫　初米信傅潜等軍敗衆擾獨李繼隆以所部振
旅成列而還即命繼隆知定州及詔分屯諸軍繼隆令
書吏盡錄其詔旬餘有敗卒集城下不知所向繼隆按
詔給劵俾各持詣所部帝嘉其有謀壬申以繼隆為馬
軍都虞候領武州防禦使　甲戌以田重進為馬步軍
都虞候幽州之役惟重進之師不敗故特命之　壬午
徙山後諸州降民至河南府許汝等州凡七萬八千餘
口　僉書樞宻院事張齊賢言事頗忤帝意於是帝問
近臣以禦戎計策齊賢因請自出守邊戊子授齊賢給
事中知代州與都部署潘美同領縁邊兵馬　癸巳階
州言福津縣有大山自龍堂峡飛来壅白江水逆流髙
十餘丈壊民田數百里　八月丁酉朔以王沔張宏並
為樞宻副使　契丹諸路兵馬都統耶律色珍將兵十
萬(考異長編云契丹國母蕭氏與其大將耶律漢寧南及/北皮室及五神特哩衮領衆十餘萬今從陳桱續編)
(宋遼二史漢/寜即色珍也)至安定西知雄州賀令圖遇之敗績南奔
色珍追及戰于五臺死者數萬人明日攻陷蔚州令圖
與潘美帥師往救與色珍戰于飛狐我師又敗於是渾
源應州之兵皆棄城走色珍乗勝入寰州殺守城吏卒
千餘人　潘美既敗于飛狐乃與楊業引兵䕶雲朔寰
應四州民南徙至朔州狼牙村聞契丹已陷寰州兵勢
甚盛業欲避其鋒謂美等曰今冦鋒益盛不可與戰但
領兵出大石路先遣人宻告雲朔守將俟大軍離代州
日令雲州之衆先出我師次應州契丹必悉兵来拒即
令朔州吏民出城直入石碣谷遣强弩千人列於谷口
以騎士援於中路則三州之衆保萬全矣監軍蔚州刺
史王侁沮其議曰領數萬精兵而畏懦如此但趨鴈門
北川中鼓行而往馬邑順州團練使劉文裕亦賛成之
業曰不可此必敗之勢也侁曰君素號無敵今見敵逗
撓不戰得非有他志乎業曰業非避死蓋時有未利徒
令殺傷士卒而功不立今君責業以不死當為諸公先
耳乃引兵自大石路趨朔州將行泣謂美曰此行必不
利業太原降將分當死上不殺寵以連帥授之兵柄非
縦敵不擊葢伺其便將立尺寸功以報國恩今諸君責
業以避敵業當先死於敵因指陳家谷口曰諸君於此
張步兵强弩為左右翼以援竢業轉戰至此即以步兵
夹擊救之不然無遺類矣美即與侁領麾下兵陣於谷
口色珍聞業且至遣副部署蕭達蘭伏兵於路業至色
珍擁衆為戰勢業麾幟而進色珍佯敗伏兵四起色珍
還兵前戰業大敗退趨狼牙村侁自寅至已不得業報
使人登托邏臺望之以為敵敗走侁欲争其功即領兵
離谷口美不能制乃縁交河西南行二十里俄聞業敗
即麾兵却走業力戰自日中至暮果至谷口望見無人
拊膺大慟再率帳下士力戰身被數十創士卒殆盡業
猶手刃數十百人馬重傷不能進匿深林中契丹將耶
律錫達望見袍影射之業墜馬被禽其子延玉與岳州
刺史王貴俱死焉業初為敵所圍貴親射殺數十人矢
盡張空拳擊殺數十人乃遇害業既被擒因太息曰上
遇我厚期捍邊破賊以報而反為姦臣所嫉逼令赴死
致王師敗績何面目求活耶乃不食三日而死業不知
書忠勇有智謀練習攻戰與士卒同甘苦代北苦寒人
多服氊罽業但挟纊露坐治軍事傍不設火侍者殆僵
仆而業怡然無寒色為政簡易吏民愛之御下有恩故
士卒樂為之用其敗也麾下尚有百餘人業謂曰汝等
各有父母妻子與我俱死無益也衆皆感泣不肯去遂
俱死無一人生還者帝聞業死甚痛惜辛亥詔削美三
任侁除名配金州文裕登州贈業太尉大同節度使厚
賜其家錄其子五人及貴子二人　九月丙寅朔賜所
徙寰應蔚等州民米　戊辰户部郎中張去華獻大政
要錄三十篇帝嘉之賜帛降璽書褒美去華初受命知
陕州因留不行　判刑部張佖上言望自今應斷奏失
入死刑者不得以官減贖檢法官判官皆削一任長吏
並停見任從之(張佖上言本志在五/月後今移見于此)嘗有犯大辟者詔
特減帝謂佖曰朕以小人冒法原其情非巨蠧故貸死
流竄亦足以懲艾之也佖對曰先王立法蓋為小人君
子固不犯矣帝以語宰相且賞佖為知言　戊寅賜北
征軍士陣亡者家三月糧　冬十月丙申朔上出飛白
書賜宰相李昉等因謂曰此雖非帝王事業然不猶愈
於畋逰聲色乎昉等頓首謝　左拾遺王化基抗疏自
薦帝覽之謂宰相曰化基自結人主誠可賞也又曰李
沆宋湜皆嘉士即命中書并化基召試庚子並除右補
闕知制誥各賜錢百萬帝又聞沆素貧負人息錢别賜
三十萬償之帝尤重内外制之任毎命一詞臣必咨訪
宰相求才實兼美者先召與語觀其器識然後授之嘗
謂左右曰朕早聞人言朝廷命一知制誥六姻相賀以
謂一佛出世豈容易哉郭贄南府門人素乏時望因其
樂在文筆遂命掌誥頗聞制書出人或哂之朕亦為之
靦顔終不令入翰林也　甲辰以陳王元僖為開封尹
兼侍中户部郎中張去華為開封府判官殿中侍御史
陳載為推官並召見謂曰卿等朝之端士故兹選用其
善佐吾子各賜錢百萬　庚申以黎桓為静海節度使
命左補闕李若拙國子博士李覺齎詔往使桓制度踰
僣若拙既入境即遣左右戒以臣禮桓拜詔盡恭燕饗
日列竒貨異物于前若拙一不留盼又却其私覿惟取
陷蠻使臣鄧君辨以歸(覺使交州實錄在十/二月辛巳今并書之)　十一月
乙丑朔右散騎常侍徐鉉等上新定説文三十卷令摸
印頒行　十二月壬寅翰林學士宋白等上文苑英華
一千卷詔書褒答　契丹將耶律興格(考異按興格字/遜寜官于越長)
(編云耶律遜寜/號于越似誤)以數萬騎入冦瀛州都部署劉廷讓與
戰於君子館㑹天大寒我師不能彀弓弩敵圍廷讓數
重滄州都部署李繼隆失期不救退屯樂夀廷讓全軍
皆沒死者數萬人僅以身免先是知雄州賀令圖者性
貪功生事輕而無謀興格素知令圖嘗使諜紿之曰我
獲罪於契丹旦夕願歸朝令圖不虞其詐自以為終獲
大功私遺興格重錦十兩至是興格傳言軍中願得見
雄州賀使君令圖先為所紿意其来降即引麾下數十
騎逆之將至其帳數步外興格據胡牀罵曰汝嘗好經
度邊事今乃送死來耶麾左右盡殺其從騎反縛令圖
而去髙陽闗部署太原楊重進力戰死之(考異遼史十/二月乙巳擒)
(宋將賀令圖楊重/進等今從宋史)初令圖與父懐浦首謀北伐一嵗中
父子皆敗為天下笑廷讓詣闕請罪帝知為繼隆所誤
不責追繼隆令中書問狀尋亦釋之(考異李燾曰契丹/本傳以廷讓敗在)
(明年春此/大誤也)
　吕中曰自古開邊之臣未有不禍及其身者誤武帝
　者王恢也誤開熙者侂胄也然皆不免身罹其禍故
　因令圖父子事可以為異日開邊生事者之戒
東頭供奉官馬知節監博州軍聞劉廷讓敗恐契丹乗
勝復入冦因繕完城壘治器械料丁壯集芻粮十有五
日而具始興役吏民皆以為生事既而冦果至見有備
乃引去衆始歎服　壬子建房州為保康軍以右衛上
將軍劉繼元為節度使　契丹復自胡谷入冦薄代州
城下神衛都指揮馬正以所部列州南門外衆寡不敵
副部署盧漢贇保壁自固知州張齊賢選廂軍二千出
正之右誓衆感慨一以當百契丹遂却走先是齊賢約
潘美以并師来㑹戰其間使為敵所得齊賢深憂之俄
而有候至云美師出并行四十里忽奉宻詔東路王師
衂於君子館并軍不許出戰已還州矣于時敵騎塞川
齊賢曰敵知美来而不知美退乃閉美使于宻室中夜
發兵二百人特一幟負一束芻距州城西南三十里列
幟燃芻契丹遙見火光中有旗幟意謂并師至矣駭而
北走齊賢先伏步卒二千於土磴寨掩擊大敗之擒其
北大王之子一人帳前錫林一人斬首數百級俘五百
餘人獲馬千餘匹車帳牛羊器甲甚衆齊賢悉歸功於
漢贇己未漢贇以捷音来上帝優詔褒答後知漢贇未
嘗接戰與鈐轄劉宇皆罷為右監門衛大將軍(漢贇罷/在明年)
(八月甲午宇罷在/庚子今并書之)　李繼遷乞昏於契丹契丹以王子
帳節度使耶律襄女封義成公主歸之　初曺彬及劉
廷讓等相繼敗覆敵勢益振長驅入深祁陷易州殺官
吏擄士民魏博之北咸被其禍帝深哀痛焉　四年春
正月丙戌詔釋行營戰敗將士罪瘞暴骸死事者廩給
其家錄死事文武官子孫蠲河北逋租敵所蹂踐者給
復三年軍所過二年餘一年
　吕中曰國家初都河南則以河北為藩蘺藩籬固則
　門户固此富弼因議契丹所以請備河北也自慶厯
　熙寜以後朝廷備禦之具常詳于西略于北西戎雖
　無警而常嚴備以待之契丹之隙稍平則上下晏如
　也河北陕西皆宿重兵而西師獨强者非西强于北
　蓋西戎常有康定之叛故其動則禦之静則防之又
　自熙寜紹聖元豐崇寜皆用兵于西故西師獨冠天
　下契丹為金繒所啗日月既久而和好如故河北之
　備稍緩所以啓女真深入之謀也
戊子權罷廣南諸州煮鹽有司奏積鹽可支三十年故
也　二月丙申以漢南國王錢俶為武勝軍節度使徙
封南陽國王甲寅復改封許王　三月安守忠及李繼
遷戰于王亭敗績　夏四月癸巳朔以樞宻副使張宏
為御史中丞御史中丞趙昌言充樞宻副使上以用兵
之際宏循黙備位而昌言多上邊事利害故兩換之
　富弼曰天子進退人材雄偉如此大臣得不悚懼中
　外孰不仰其威福也
鹽鐡使張平卒平初監市木秦隴更立新制計水陸之
費以春秋二時聨巨筏自渭達河歴砥柱以集于京師
朞嵗之間良材山積帝嘉其功遷供奉官監陽平都木
務兼造船場舊官造舟既成一艘調三户守之以河流
湍悍備其漂失嵗役民數千平乃穿池引水繫舟其中
不復調民有賊首楊拔萃者往来闗輔間為冦朝廷遣
數州兵討之不克平遣人説降之領務凡九嵗計省官
錢八十萬緡及任鹽鐡使纔數月陕西轉運使李安發
其舊為姦利事平憂恚成疾卒帝猶為輟視朝一日贈
右千牛衛上將軍官給葬事　乙未詔諸州暑月五日
一滌囹圄給飲漿病者令醫治小罪即決之　己亥并
水陸發運為一司　契丹頻嵗入㓂帝將大發兵討之
遣使往河南北諸州募丁壯為義軍京東轉運使李維
清曰若是天下不耕矣三上疏争之宰相李昉等相率
上奏曰近者分遣使傳出外料兵自河南四十餘郡凡
八丁取一以充戎行臣等頗聞輿議皆言河南百姓不
同被邊之民素習農桑㒺知戰鬬遽茲括集皆匪願為
或慮人情動搖因而逃避相聚為盜更須剪除矧當土
膏之興更妨農作之務陛下若以明詔既出難即追回
望嚴敕續遣使臣所至之處若人情不安難于㸃募即
須少緩宻奏取裁于是開封尹陳王元僖亦上疏言精
擇鋭旅分戍邊城来則禦之去則勿逐有備無患古之
道也所集鄉兵雖衆何用況河南人户非能便習武藝
不可盡寘戎行河北縁邊諸州頗有閑習馳射者或可
選置軍中令本處守押城池而河南諸州一切停罷帝
然其言詔詢禦戎策殿中侍御史趙孚奏議火畧謂宜
内脩戰備外許歡盟帝嘉納之　五月乙丑以侍御史
鄭宣司門員外郎劉墀户部員外郎趙載並為如京使
殿中侍御史栁開為崇儀使左拾遺劉慶為西京作坊
使初開以殿中侍御使知貝州坐與監軍忿争貶上蔡
令及自涿州還詣闕上書願効死北邊帝憐之復授以
故官開又上書言臣受非常之恩未有以報年才四十
膽力方壯今匃奴未滅願陛下賜臣步騎數千任以河
朔用兵之地必能出生入死為陛下復取幽薊雖身沒
戰場無所恨于是帝亦欲並用文武戡定冦亂乃詔文
臣中有武畧知兵者許換秩于是開與宣等並換授焉
(考異李燾曰實錄及開本傳皆云先是五代戰争方鎮/刺史皆用武臣率不曉政事人受其弊上欲兼用文士)
(漸復舊制故先擢鄭宣等為内職此事恐非當時本意/蓋以文臣治州郡自太祖始矣及今而後圖之不亦晩)
(乎按張景所為開行狀云詔舉文臣中有武略知兵者/開奉詔改崇儀使然則開等換秩自以時方治兵講武)
(急于將帥耳非為武臣不曉政事人受其弊也實錄既/書此詔而開及劉慶姓名又不與鄭宣等俱見疑脱誤)
(今輒用張景行狀及㑹要刪修㑹要亦稱慶等或負勇/敢之氣能幹戎事故換秩決知實錄所稱非當時本意)
(明/矣)　丙寅遣使市馬于諸路　初秦州長道縣酒場官
李益家饒於財僮僕常數百闗通朝貴持吏短長郡守
以下皆畏之民負益息錢百家官為徴督急於租調獨
觀察推官馮伉不為屈伉一日騎出益遣奴捽下毁辱
之伉兩上章論其事皆為邸吏所匿不得通後因市馬
譯者附表以訴帝大怒詔捕之詔未至權貴已先報益
使亡去帝愈怒命物色捕益愈急數月得於河内富人
郝氏家械送御史臺鞫之益具伏丁丑斬益籍其家益
子士衡先舉進士任光祿寺丞詔除其籍終身不齒州
民聞益死皆醵錢飲酒以相慶　并州都部署潘美定
州都部署田重進皆承詔入朝庚寅出御製平戎萬全
陣圖召美重進及崔翰等親授以進退攻擊之略并書
將有五才十過之説賜之　李繼遷數冦邊或疑李繼
捧泄朝中事于繼遷帝乃出繼捧為崇信軍節度使徙
其弟克憲為道州防禦使克文歸博州　秋七月詔即
内客省使㕔事置三班院初供奉官殿直殿前承㫖悉
𨽻宣徽院至是以其衆多别置三班院領之(考異李燾/曰太平興)
(國六年初有㸃檢三班公事之名今始正名曰三班院/耳諸書或云太平興國中已置三班院者皆誤職官志)
(又云咸平三年始置三班院真宗實錄亦于/三年六月乃書名三班曰三班院今不取)　八月乙
未令諸路轉運使及州郡長吏自今並不得擅舉人充
部内官其有闕員即時具奏前所論薦多涉親黨故窒
其倖門也　己酉水部員外郎諸王府侍講邢昺獻分
門禮選二十卷帝探其帙得文王世子篇觀之甚悦又
聞諸王常時訪昺經義昺毎為發明君臣父子之道必
反覆陳之帝益喜賜昺器幣　九月起居舎人田錫獻
乾明節祝夀詩丙子錫又上書請東封泰山丁丑命錫
守本官知制誥錫好直言帝或時不能堪錫從容奏曰
陛下日往月来養成聖性帝悦益重焉(案錫所稱陛下/日往月来養成)
(聖性之語乃見于睦州所上疏中而石介聖政錄司馬/光記聞則云錫從容而奏豈錫後更引此語以諫太宗)
(乎今兩/存之)　辛巳詔以来年正月有事于東郊親耕耤田
命翰林學士宋白等詳定儀注置五使如郊祀之制
十一月庚辰詔曰王者設班爵以馭貴差祿秩以養賢
所以責之亷隅懋其官業也奉給之數宜從優厚應百
官奉錢給他物以八分為十者自今給其實數　雍熙
初貢舉人集闕下者殆踰萬計禮部考合格奏名尚不
減千人帝自旦及夕臨軒閲試累日方畢宰相屢請以
春官之職歸于有司十二月庚寅朔乃詔自今嵗春官
知貢舉如唐室故事　山南東道節度使趙普来朝召
升殿慰撫普見帝感咽帝亦為之動容開封尹陳王元
僖因上疏言普開國舊老厚重有謀願陛下復委以政
事啓沃君心羽翼聖化帝嘉納之(考異普附傳云上親/耕耤田普上䟽引姚)
(崇十事以諌因求入朝按十事乃普引/以諫伐幽州與耤田不相闗附傳誤矣)　是月雄霸等
州皆相告以契丹將犯邊急設備寜邊軍數日間連受
八十餘牒知軍栁開獨不信貽書郭守文陳五事言契
丹必不至既而果諜者之妄時帝亦將議親征河北東
路轉運副使王嗣宗上疏言契丹必不至之狀帝乃止
(嗣宗上疏諫親征不知何時因栁開與/郭守文書言虜必不至附見此月末)有白萬徳者真
定人為契丹貴將統縁邊兵七百餘帳寜邊有豪傑即
萬徳姻族往往出境外見之栁開因使説萬徳為内應
挈幽州納王師許以裂地封侯之賞萬徳許諾来請師
期使未及還㑹詔徙開知全州事遂寢全之西溪洞粟氏
聚族五百餘人常抄掠民口糧畜朝命設峡口查烟羊
狀等七寨禦之不能制開始至為作衣帶巾帽選牙吏
勇辯者得三輩使入諭之曰爾能歸我即有厚賞給田
為屋處之不然發兵深入滅爾類矣粟氏懼留二吏為
質率其酋四人與一吏俱来開厚其犒賜吏民争以鼓
吹飲之居數日遣還與為期并族而出不月餘悉擕老
幼至開即賦其居業作時鑑一篇刻石戒之遣其酋入
朝授本州上佐詔賜開錢三十萬　國子司業孔維上
書請禁原蠶以利國馬直史館樂史駮奏曰所市國馬
來自外方涉逺馳驅虧其秣飼失於善視遂致斃耗今
乃禁及蠶事甚無謂也唐朝畜馬具存監牧之制詳觀
本書亦無禁蠶之文况近降明詔来年春有事于耤田
是則勸農之典方行而禁蠶之制又下事相連戾恐非
所宜臣嘗歴職州縣粗知利病編民貧窶者多春蠶所
成止充賦調之備晚蠶薄利始及卒嵗之資今若禁其
後圖必有因縁為弊滋彰撓亂民豈遑寜帝覽之遂寖
原蠶之禁
　
　
　
　
　
　
　
　資治通鑑後編卷十二
