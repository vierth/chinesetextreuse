
　資治通鑑後編卷七十
　　　　　　　　　　　刑部尚書徐乾學撰
　宋紀七十(起元黓攝提格正月/盡十二月凡一年)
　　仁宗體天法道極功全徳神文聖武睿哲明孝皇
　　帝
嘉祐七年春正月己酉朔大慶殿受朝　壬戍御宣徳
門觀燈顧從臣曰此因嵗時與萬姓同樂耳非朕獨肆
游觀也先是諌官楊畋司馬光等以去年水災乞罷上
元觀燈故特宣諭之　乙亥詔太常禮院自今南郊以
太祖皇帝定配改温成皇后廟為祠殿嵗時令宫臣以
常饌致祭先是詔太常禮院檢詳郊廟未順之事乃言
自皇祐五年詔書以三聖並侑為定制雖出孝思然其
事頗違經禮又温成皇后廟四時祭奠並同太祖之禮
葢當時有司失於講求昔髙宗遭變飭已思咎祖己訓
以祀無豐於昵况以嬖寵列於秩禮非所以享天心奉
祖宗之意也復下兩制議而翰林學士王珪等議曰追
尊尊以享帝義之至推親親以享親仁之極尊尊不可
以凟故郊無二主親親不可以僣故廟上其先今三后
並侑欲以致孝也而適所以凟乎享帝後宫有廟欲以
廣恩也而適所以凟乎享親請如禮官所議故降是詔
　辛巳以知蘄州張田提舉荆湖南路刑獄諌官司馬
光再䟽言田傾邪險薄不可任以監司尋改知湖州
初江湖運鹽既雜惡官估復髙故百姓利食私鹽由是
盗販者衆捕之急則起為盗賊江淮間雖衣冠士人狃
於厚利或以販鹽為事江西則䖍州地連廣南而福建
之汀州亦與䖍接䖍鹽弗善汀故不産鹽二州民多盗
販廣南鹽以射利每嵗秋冬田事纔畢往往數十百為
羣持甲兵旗鼓往來䖍汀漳潮循海惠廣八州之地所
至刦人榖帛掠人婦女與廵捕吏卒鬭格至殺傷吏卒
則起為盗依阻險要捕不能得或赦其罪招之嵗月浸
淫滋多朝廷以為患嘗遣職方員外郎黄炳乗驛㑹所
屬監司及知州軍通判議於是炳等合議以為䖍州食
淮南鹽已久不可改第損近嵗所増官估斤為錢四十
以十縣五等户夏税率百錢令糴鹽二斤随夏税入錢
償官繼命提㸃鑄錢沈扶覆視可否扶及江西福建廣
東轉運司䖍州官吏又請選江西漕船團為十綱以三
班使臣部之直取通泰楚都倉鹽既又命比部貟外郎
曽楷詣廣南與監司復議通廣南鹽而轉運判官陳從
益請惠循梅潮置五都倉貯鹽令䖍州募鹽鋪户入錢
二州趣五倉受鹽還二州貿易所謂變私鹽為官鹽易
盗賊為商旅朝廷難之卒用炳扶等䇿然嵗纔増糴六
十餘萬斤　癸卯詔兖國公主入内安州觀察使駙馬
都尉李瑋知衛州瑋所生母楊氏歸其兄璋公主乳母
韓氏出居外公主宅勾當内臣梁懐吉歸前省諸色祗
應人皆散遣之瑋貌陋性樸公主常庸奴視之韓氏復
相離間公主嘗與懐吉飲楊氏窺之公主怒毆楊氏夜
開禁門訴於帝所言者皆咎公主懐吉等既坐責公主
恚懟欲自盡或縱火欲焚第以邀上必召懐吉等還上
不得已亦為召之諌官楊畋司馬光龔鼎臣等皆力諌
上弗聽然公主意終惡瑋不肯復入中間狀若狂易欲
自盡者數矣苗賢妃與俞充儀謀使内臣王務滋管勾
駙馬宅以伺瑋過瑋素謹務滋不得其過乃告苗俞曰
但得上㫖務滋請以巵酒了之苗俞白上上不答頃之
上與皇后同坐俞又白之皇后曰陛下念章懿皇后故
瑋得尚主今柰何欲為此都知任守忠在旁曰皇后言
是也務滋謀訖不行尋有是命(此據司馬氏記聞及奏/議懐吉先配西京洒掃)
(班在五年十月庚申/其復召不得時月)　癸未録繫囚　權陜西轉運副
使薛向言陜西之兵廂禁軍凡二十五萬其間老弱病
患伎巧占破數乃過半請下諸路㨂其不任征役者汰
之敢占伎巧者論如法從之　辛亥詔禮部貢舉　壬
子兖國公主降封沂國公主安州觀察使李瑋為建州
觀察使落駙馬都尉自公主入禁中瑋兄璋上言瑋愚
騃不足以承天恩乞賜離絶上將許之司馬光言陛下
始者追念章懿太后故使瑋尚主欲以申固姻戚常貴
其家今瑋母子離析家事流落大小憂愁殆不聊生豈
陛下初意哉近者章懿太后忌日陛下閱奩中故物思
平生居處獨能無雨露之戚悽愴之心乎瑋既蒙斥公
主亦不得無罪上感悟遂并責公主待李氏思禮不衰
且賜瑋黄金二百兩謂曰凡人富貴亦不必為主壻也
(此亦據司/馬光記聞)　癸丑大宗正司言右屯衛大將軍岳州團
練使宗實乞還泰州防禦使知宗正寺告勅不許　乙
卯以禮部侍郎參知政事孫抃為觀文殿學士兼翰林
侍讀學士同羣牧制置使抃居両府年益耄無所可否
又善忘語言舉止多可笑好事者至傳以為口實性不
便騎馬或驚雖通逵必下而趨時樞宻使張昪請老朝
論以抃當次補必不勝任殿中侍御史韓縝因進見極
言抃不才雖無顯過保身持祿實懷姦之大者乞置諸
散地監察御史裏行傅堯俞亦以為言後數日輔臣朝
退韓琦曽公亮獨留抃下殿謂歐陽修曰丞相留身何
也修曰得非奏君耶抃曰抃有何事修曰韓御史言君
君不知耶抃乃頓足摘耳曰殊不知也遂稱疾求免上
許之　以樞宻副使禮部侍郎趙槩為參知政事翰林
學士權知開封府呉奎為右諌議大夫樞宻副使　丙
辰召右正言知蔡州王陶赴諌院供職陶言臣與唐介
范師道吕誨趙抃同出為郡今獨召臣與師道非是請
還介等職任時師道亦自福州召為鹽鐡副使誨抃及
介皆未遷故也　丁巳詔審刑院奏補京朝官初該磨
勘者自今須有舉主一員方聽改官　庚申以龍圗閣
直學士兼侍講錢象先為右諌議大夫知蔡州象先善
講説語約而義眀上有所顧問必依經以對反覆諷諭
遂及當世之務號知經術留侍經筵前後十五年特被
恩禮故事講官分日迭進象先已得請補外上曰大夫
行有日宜講徹一編於是同列罷進者浹日　以天章
閣侍講崇文院檢討吕公著為天章閣待制兼侍講公
著初召試中書將除知制誥三辭不就故有是命　辛
酉命參知政事歐陽修提舉三館秘閣冩校書籍　壬
申徐州言彭城縣白鶴鄉地生麵凡十餘頃民皆取食
上遣内侍竇承秀往視之占曰地生麵民將飢也既而
濠州亦言鍾離縣地生麵民取食之　丁亥作凝機殿
於禁中　夏四月宰臣韓琦等上所修嘉祐編勅起慶
厯四年盡嘉祐三年凡十二卷其元降勅但行約束而
不立刑名者又析為續附令勅凢五卷　壬申改命起
居舍人知制誥兼侍講司馬光為天章閣待制先是光
與吕公著並召試中書光已試而公著終辭及除知制
誥光乃自言拙於文辭本當辭召初疑朝廷不許故黽
勉從命繼聞公著終辭得請臣始悔恨向者之不辭而
妄意朝廷之不許也章九上卒改他官　己丑夏國主
諒祚上表求太宗御製詩草𨽻書石本欲建書閣寳藏
之且進馬五十匹求九經唐史册府元龜及本朝正至
朝賀儀詔賜九經還其馬諒祚又求尚主詔答以昔嘗
賜姓不許　五月丁未朔命起居舍人天章閣待制兼
侍講司馬光仍知諌院光上䟽曰自魏晉以降人主始
貴通才而賤守節人臣始尚浮華而薄儒術以先王之
禮為槽粕而不行以純固之士為鄙樸而不用於是風
俗日壊入於偷薄叛君不以為恥犯上不以為非惟利
是從不顧名節至於有唐之衰麾下之士有屠逐元帥
者朝廷不能討因而撫之㧞於行伍授以旄鉞其始也
取偷安一時而已及其久也則衆庶習於聞見以為事
理當然不為非禮不為無義是以在上者惴惴焉畏其
下在下者暌暌焉伺其上平居則酒肉金帛甘言屈體
以相媚悅得間則鋸鋒利刅狠心詭計以相屠儈成者
為賢敗者為愚不復論尊卑之序是非之理陵夷至於
五代天下蕩然莫知禮義為何物矣是以世祚不永逺
者十餘年近者四三年敗亡相屬生民塗炭及大宋受
命太祖太宗知天下之禍生於無禮也於是以神武聰
明躬勤萬幾征伐刑賞斷於聖志然後人主之勢重而
羣臣懾服矣於是剪削藩鎮齊以法度擇文吏為之佐
以奪其殺生之柄攬其金榖之富選其麾下精鋭之士
聚諸京師以備宿衛制其腹心落其爪牙使不得陸梁
然後天子諸侯之分明而悖亂之原塞矣於是以節度
使之權歸於州鎮員之權歸於縣又分天下為十餘路
各置轉運使以察州縣百吏之臧否復漢部刺史之職
使朝廷之令必行於轉運使轉運使之令必行於州州
之令必行於縣縣之令必行於吏民然後上下之叙正
而紀綱立矣於是申明軍法使自押官以上各有階級
以相臨統小有違犯罪皆殊死然後行伍之政肅而士
皆用命矣此皆禮之大節也故能四征不庭莫不率服
汛掃九州以陟禹之迹至於真宗重之以明徳繼二聖
之志夙夜孜孜宣布善化銷鑠惡俗以至於今治平百
年頑民殄絶衆心咸安此乃曠世難成之業陛下當戰
戰栗栗守而勿失者也臣竊見陛下有中宗之嚴恭文
王之小心而小大之政多謙讓不决委之臣下誠所委
之人常得忠賢則可矣萬一有姦邪在焉豈不危甚古
人所謂委任而責成效者擇人而授之職業叢脞之務
不身親之也至於爵禄廢置生殺予奪不由己出不可
也洪範曰惟辟作威惟辟作福臣之有作威作福害於
而家凶于而國威福之柄失於人而習以為常則不可
復收矣此明王之所謹也又頃以西鄙用兵權置經畧
安撫使一路之兵得以便宜從事及西事已平因而不
廢其河東一路總二十二州軍曏時節度使之權不過
如是而已洛誥曰毋若火始燄燄厥攸灼叙弗其絶言
謹其㣲也又將相大臣典諸州者多以貴倨自恃轉運
使欲振舉職業往往故違戾而不肯從夫將相大臣在
朝廷之時則轉運使名位固相逺矣及在外為知州則
轉運使統諸州職也烏得以一身之貴庇一州之事而
令轉運使不得問哉漢刺史以六百石吏督察二千石
豈以名位之貴賤耶又自景祐以來國家怠於久安樂
因循而務省事執事之臣頗行姑息之政於是胥吏讙
譁而斥逐御史中丞輦官悖慢而廢退宰相衛士凶逆
而獄不窮姦澤加於舊軍卒詈三司使而法官以為非
犯階級疑於用法朝廷雖特誅其人而已停之卒復收
養之其餘有一夫流言於道路而為之變令推恩者多
矣凡此數者殆非所以習民於上下之分也夫朝廷者
四方之表儀也朝廷之政如是則四方必有甚焉者遂
至元帥畏偏禆偏禆畏將校將校畏士卒姦邪怯懦之
臣或有簡省教閱使之驕惰保庇羸老使之繁冗屈撓
正法使之縱恣詆訾粟帛使之憤惋甘言諂笑靡所不
至於是士卒翕然譽之而歸怨於上矣彼既為之則此
效之下既言之則上從之前既行之則後襲之長此不
已日滋月益民之耳目習而安之此有以異唐之季世
乎後魏孝明帝時征西將軍張彛子仲瑀上封事欲抑
損武人不預清品羽林虎賁千餘人焚彛第殺彛父子
官為收捕凶強者八人斬之其餘大赦以安之懐朔鎮
人髙歡時奉使至洛陽見之歸而散家財以結客曰朝
政如此事可知矣於是始有飛揚之志由是觀之紀綱
不立則姦雄生心夫祖宗苦身焦思以變衰唐之俗而
陛下髙拱熟視以成後魏之風此臣之所為陛下痛惜
也臣愚以為陛下當奮剛健之志宣神明之徳凡羣臣
奏事皆察其邪正辨其臧否熟問深思求合於道然後
賞罰黜陟斷而行之則天下孰不曠然悦喜詩曰君子
如怒亂庶遄沮君子如祉亂庻遄已葢言無所臧否之
為患大也經畧安撫使有征討之事則置之無事則當
廢之倘未能廢則軍事迫急不暇奏知者使專之可也
其餘民事皆委之州縣一斷于法或法重情輕情重法
輕可殺可徒可宥可赦並聼本州申奏决之朝廷何必
出於經畧安撫使哉轉運使規畫號令行下諸州違戾
不從者朝廷當辨其曲直若事理實可施行而州將恃
貴勢故違之者當罪州將勿罪轉運使將校士卒之於
州縣及所統之官或公卿大臣有悖慢無禮者眀著階
級之法使斷者不疑將帥之官廢法違道以取悦於下
歸怨於上者當随其輕重誅竄廢黜公正無私御衆嚴
整者當量其才能擢用褒賞如是則上之人難動而下
用命矣上之人難動而下用命此所以尊朝廷也上下
已明綱紀已定然後修儒術隆教化進敦篤退浮華使
禮義興行風俗純美則國家萬世無疆之休猶倚南山
坐平原也光又上䟽論財利以為朝廷特置寛恤民力
之官分命使者旁午四出争言便宜以變更舊制米鹽
靡宻之事皆張設科條不可勝紀適所以擾民耳未聞
其困弊小瘳於前也為今之術惟在隨材用人而久任
之養其本原而徐取之减損浮冗而省用之又曰食貨
者天下之急務今窮乏如是而宰相不以為憂意者以
為非己之職故也臣願復置總計使之臣使宰相領之
凡天下之金帛錢榖𨽻於三司及不𨽻三司如内藏奉
宸庫之類總計使皆統之小事則官長專達大事則謀
於總計使而後行之嵗終則上其出入之數於總計使
量入以為出若入寡而出多則總計使察其所以然之
理求其費用之可省者以奏而省之必使嵗餘三分之
一以為儲蓄備禦不虞凡三司使副使判官轉運使及
掌内藏奉宸等庫之官皆委總計使察其能否考其功
狀以奏而誅賞之若總計使久試無效則乞陛下罷退
其人更置之議者以為宰相論道經邦燮理隂陽不當
領錢榖之職是皆愚人不知治體者之言昔舜舉八愷
使主后土奏庶艱食貿遷有無地平天成九功惟叙周
禮冡宰以九職九賦九式九貢之法治財用唐制以宰
相領鹽鐡度支户部國初亦以宰相都提三司水陸發
運等使是則錢榖自古及今皆宰相之職也今譯經潤
文猶以宰相領之豈有食貨國之大政而謂非宰相之
事乎必若府庫空竭閭閻愁困四方之民流轉死亡而
曰我能論道經邦燮理隂陽非愚臣之所知也(治平元/年十二)
(月更定三司判官久/任法或因光此䟽也)　己酉龍圖閣直學士吏部員外
郎兼侍講知諌院楊畋卒贈右諌議大夫畋素謹畏每
奏事必發封數四而後上之自奉甚約及卒家無餘貲
特賜黄金二百兩其後端午賜講讀官御飛白書扇亦
遣使特賜置其柩所　己未以知荆南府李參為羣牧
使執政初議欲用參為三司使孫抃獨不可曰此人若
主計外臺承風刻削則天下益困弊矣乃不果用　庚
申大宗正司言右衛大將軍岳州團練使宗實繳還㤗
州防禦使知宗正事勅告詔不許　庚午樞宻副使給
事包拯卒贈禮部尚書諡孝肅拯性峭直立朝剛毅人
以其笑比黄河清知開封府時京師為之語曰關節不
到有閻羅包老然奏議平允常惡俗吏苛刻務為敦厚
雖甚疾惡而未嘗不推以忠恕與人不茍合不偽為辭
色以悦人平居無私書故人親黨有干請一皆絶之居
家儉約衣服噐用飲食雖貴如布衣時　六月丙子朔
嵗星晝見　癸未以單州團練使劉永年知代州契丹
取山木積十餘里輦載相屬於路前守懼生事不敢遏
永年曰彼伐木境中而不治他日將不可復制遣人縱
火一夕盡焚之上其事帝稱善契丹移文代州捕縱火
盗永年報曰盗固有罪然在我境何預汝事遂不敢復
言　鄜延經畧司言得宥州牒夏國改西市監軍司為
保秦軍威州監軍司為静塞軍綏州監軍司為祥祐軍
左廂監軍司為神勇軍且言諒祚舉措近嵗多不循舊
規恐更僭擬朝廷名號漸不可長乞擇一才臣下詔詰
問以杜姦萌從之於是遣供備庫副使張宗道賜諒祚
生辰禮物宗道初入境迎者至欲先宗道行焉及就坐
又欲居東宗道固争之迎者曰主人居左禮之常也天
使何疑焉宗道曰宗道與夏主比肩以事天子夏主若
自來當為賔主爾陪臣也安得為主人當循故事宗道
居上位争久不决迎者曰君有幾首乃敢如是宗道大
笑曰宗道有一首耳來日已别家人今欲取宗道首則
取之宗道之死得其所矣但夏國必不敢耳迎者曰譯
者失辭某自謂無兩首耳宗道曰譯者失辭何不斬譯
者乃先宗道迎者曰二國之歡有如魚水宗道曰然大
朝水也夏國魚也水可無魚魚不可無水　丁亥秘閣
上補冩御覧書籍先是歐陽修言秘閣初為太宗藏書
之府並以黄綾裝潢號曰太清本後因宣取入内多留
禁中而書頗不完請降舊本令補冩之遂詔龍圖天章
寳文閣太清樓管勾内臣檢所闕書録上於門下省補
冩至是上之賜判秘閣范鎮及管勾補冩官銀絹有差
　秋七月戊申太白經天　壬子詔秋季有事於明堂
羣臣毋請加尊號　太常禮院言皇祐參用南郊百神
之位不應祀法宜如隋唐舊制設昊天上帝五方位以
真宗配而五人帝五官神從祀餘皆罷又前一日親饗
太廟當時嘗停孟冬之薦考詳典禮宗廟時祭未有因
嚴配而輟者今明堂去孟冬畫日尚逺請復薦廟前者
祖宗並侑今用典禮獨配前者地祗神州並饗今以配
天而亦罷是皆變禮中之大者也開元開寳二禮五帝
無親獻儀舊禮先詣昊天奠獻五帝並行分獻以侍臣
奠幣皇帝再拜次詣真宗神座於禮為允詔恭依而五
方帝亦行親獻　甲寅廣西轉運使李師中轉運判官
劉牧各罰銅二十斤先是嶺南多曠土茅菅茂盛蓄藏
瘴毒師中募民墾田縣置籍期永無税以種及三十頃
為田正免科役於是地稍開闢瘴毒减息而師中與牧
坐擅除税不以聞故蒙罰　甲子以知䖍州趙抃為禮
部員外郎兼侍御史知雜事　丁夘右衛大將軍岳州
團練使宗實辭㤗州防禦使知宗正寺不許　是月右
正言王陶上䟽曰去嵗親發徳音稽唐故事擇宗子使
知宗正寺中外聞之咸謂此舉設施安穏不驚人耳目
而天下揺揺之心一旦而定厥後寖聞稽緩四方觀聽
豈免憂疑流言或罪宗實以為自唐以來判宗正寺者
皆用宗子求之典故乃一尋常差遣何必過為辭讓或
云事由宫中嬪御宦官姑息之言聖意因而㣲惑臣聞
宗實自有此命以來夙夜恐懼閉門不敢見人昨自二
月服除今半年有餘矣臣恐天下之人謂陛下始者順
天心人欲而命之今者聽左右姑息之言而疑之不獨
百世之後使人歎惜聖政始卒之不一亦恐自今逺近
中外姦雄之人得以窺伺間隙矣因請對言宫嬪宦官
有以上惑聖聰而使宗實畏避不敢前上問陶欲别與
一名目如何陶對曰此止是一差遣名目乞與執政大
臣議之上曰當别與一名目於是韓琦等始有立為皇
子之議　八月乙亥朔内出明堂樂章迎神送神曲𨽻
於太常　丙子右衛大將軍岳州團練使宗實辭秦州
防禦使知宗正寺許之初宗實屢乞繳還告勅上謂韓
琦曰彼既如此盍姑已乎𤦺曰此事安可中輟願陛下
賜以手札使知出自聖意必不敢辭比遣使召之稱疾
不入琦與歐陽修等私議曰宗正之命既出外人皆知
必為皇子矣不若遂正其名修曰知宗正寺告勅付閤
門得以不受今立為皇子止用一詔書事定矣遂入對
乞聽宗實辭所除官上曰勿更為他名便可立為皇子
明堂前速與了當琦因請諭樞宻院及張昪至帝面諭
之昪曰陛下不疑否帝曰朕欲民心先有所繫屬但姓
趙者斯可矣昪即再拜稱賀琦等乞帝書手札付外施
行既退輔臣未分㕔中使已傳手札至中書丁丑𤦺召
翰林學士王珪令草詔珪曰此大事也非面受㫖不可
明日請對曰海内望此舉久矣果出自聖意乎帝曰朕
意决矣珪再拜賀始退而草詔歐陽修嘆曰真學士也
　己卯詔曰人道親親王者之所先務也葢二帝之隆
治由兹出朕甚慕之右衛大將軍岳州團練使宗實皇
兄濮安懿王之子猶朕之子也少鞠於宫中聰知仁賢
見於夙成日者選宗子近籍命以治宗正之事使者數
至其第廼崇執謙退久不受命朕黙喜焉朕蒙先帝遺
徳奉承聖業罔敢失墜夫立愛之道自親者始固可以
厚天下之風而上以嚴宗廟也其以為皇子辛巳上悉
召宗室入宫諭以立皇子之意　壬午詔入内内侍省
皇城司即内香藥庫之西偏營建皇子位　癸未賜皇
子名曙初中書擇日旁十字上㸃最下一字用之　邈
川首領嘉勒斯賚既老國事皆委其子棟戬知秦州張方
平嘗誘棟戬入貢許奏為防禦使棟戬尋遣使入貢知
雜御史呉中復劾奏方平擅以官爵許外裔啟其貪心
方平議遂不行先是契丹以女妻棟戬與之共圗夏國
夏主諒祚與戰屢為所敗及是諒祚舉兵擊棟戬屯於
古渭州其熟户酋長皆懼亟詣方平求救方平懼飾樓
櫓為守城之備盡籍諸縣馬悉發下番兵皇祐末古渭
州熟户反增秦州戌兵甚多事平文彦博悉分屯永興
涇原環慶三路期有警則召之以省芻糧謂之下番兵
方平至是乃發之闗西震聳仍驛奏乞發京畿禁軍十
指揮赴本路樞宻使張昪言於上曰臣昔在秦州邉人
言敵欲入寇者甚衆後皆無事實今事未可知而發京
畿兵以赴之驚動逺近非計也請少須之上從其言數
日方平復奏諒祚已引兵西去擊棟戬矣諒祚尋復為
棟戬所敗築堡於古渭州之側而還諌官司馬光因劾
奏方平怯懦輕舉請加竄謫宰相曾公亮獨右方平乃
言曰兵不出塞何名為輕舉且冦所以不入者以有備
故也有備而賊不至顧以輕舉罪之邉臣自是不敢為
先事之備矣光奏三上甲申徙方平知應天府　乙酉
詔太常寺登歌用柷敔用翰林學士王珪言也　辛卯
以司封郎中李受為皇子位伴讀改宗正寺伴讀王獵
為皇子位説書　大宗正司言皇子累奏辭所除恩命
己卯還其奏　壬辰詔權以皇城司𪠘宇為皇子位乃
命入内髙班王中慶梁徳政發車乗津置行李入内上
既下己卯詔書皇子猶堅卧稱疾不入司馬光王陶等
言凡人見絲毫之利至相争奪今皇子辭不貲之富已
三百餘日不受命其賢於人逺矣有識聞之足以知陛
下之聖能為天下得人然臣聞父召無諾君命召不俟
駕而行使者受命不受辭皇子不當避遜使者不當徒
反凡詔皇子内臣皆乞責降且以臣子大義責皇子宜
必入上與輔臣謀之韓琦曰今既為陛下子何所間哉
願令本宫族屬敦勸及選親信内人就諭㫖彼必不敢
違也丁酉賜皇子襲衣金帶銀絹各一千詔登州防禦
使同判大宗正事從古沂州防禦使虢國公宗諤敦勸
皇子獨與潤王宫大將軍以上同入内皇子若稱疾即
乗肩輿己亥從古等言皇子猶固稱疾是夕使者往返
數四留禁門至四鼓皇子終不至乃詔改擇異日　庚
子以立皇子告天地宗廟及諸陵　辛丑皇子以肩輿
入内先是宗諤責皇子曰汝為人臣子豈得堅拒君父
之命而終不受耶我非不能與衆人執汝强置汝於肩
輿恐使汝遂失臣子之義陷於惡名耳皇子初讓宗正
與記室周孟陽謀之所上表皆孟陽筆也每一表餉孟
陽十金孟陽辭皇子曰此不足為謝俟得請於朝方當
厚賞耳凡七八表孟陽獲千餘緡及立為皇子猶固稱
疾孟陽入見於卧内曰主上察知太尉之賢參以天人
之助乃發徳音太尉獨稱疾堅卧其義安在皇子曰非
敢徼福以避禍也孟陽曰今已有此跡設固辭不拜使
中人别有所奉遂得燕安無患乎皇子撫榻而起曰吾
慮不及此遂與宗諤等同入内良賤不滿三十口行李
蕭然無異寒士有書數橱而已中外聞之相賀(中外相/賀此據)
(歐陽修私記及/范祖禹帝學)　甲辰皇子見上於清居殿自是日再
朝於内東門或入侍禁中　九月乙巳朔以皇子為齊
州防禦使進封鉅鹿郡公　丁未以貴人董氏為充媛
　己酉朝饗景靈宫庚戍饗太廟辛亥大饗明堂大赦
令天下系帳存留寺觀及四京管内雖不係帳而舍屋
百間以上者皆特賜名額諌官司馬光言竊以釋老之
教無益治世而聚匿遊惰耗蠧良民是以國家明著法
令有創造寺觀百間以上者聽人陳告科違制之罪仍
即時毁撤葢以流俗戅愚崇尚釋老積弊已深不可猝
除故為之禁限不使繁滋而已今若有公違法令擅造
寺觀及百間以上則其罪已大幸遇赦恩免其罪犯可
矣其棟宇瓦木猶當毁撤沒入縣官今既不毁又明行
恩命賜之寵名是勸之也臣聞為人上者洗濯其心一
以待民是以令行禁止而莫敢不從今立法以禁之於
前而發赦以勸之於後則凡國家之令將使民何信而
從乎臣恐自今以往姦猾之人將不顧法令依憑釋老
之教以欺誘愚民聚斂其財廣營寺觀務及百間以冀
後赦之恩不可復禁矣伏望追改前命更不施行初帝
享明堂方宿齋而充媛董氏疾革使白皇后曰妾不幸
即死願勿亟聞以慁上精意后泫然從之壬子帝臨奠
悽惻追贈婉儀癸丑加贈淑妃特遷其父右侍禁資為
内殿崇班官其弟姪四人葬奉先資福院後又命有司
為之定諡及行䇿禮於葬日仍給鹵簿光言古者婦人
無諡近世惟皇后有諡及有追加䇿命者鹵簿本以賞
軍功未嘗施於婦人伏望陛下特詔有司悉罷議諡及
䇿禮事其葬日更不給鹵簿凡䘮事所需悉從减損上
嘉納之　己未内外官並以明堂赦書加恩宰相韓𤦺
封儀國公　戊辰改夀星觀為崇先觀　冬十月乙亥
皇子上表辭所除官賜詔不允　壬午封贈媫妤周氏
三代舊制惟皇后得贈三代自妃以下皆不過二代知
制誥張瓌請追改新命不報　丙戌白虹貫日　甲午
命知制誥王安石同勾當三班院先是安石紏察在京
刑獄有少年得鬭鶉其儕求之不與恃與之昵輙持去
少年追殺之開封府按其人罪當死安石駁之曰按律
公取竊取皆為盗此不與而彼强擕以去是盗也追而
敺之是捕盗也雖死當勿論遂劾府司失入府官不伏
事下審刑大理皆以府斷為是詔放安石罪舊制放罪
者皆詣閤門謝安石言我無罪不肯謝御史臺舉奏之
釋不問　以祕閣校理蔡抗為廣東轉運使先是岑水
銅冶大發官市諸民止給空文積逋鉅萬姦民無所取
資羣聚私鑄與江西鹽盗合郡縣患之督捕甚嚴抗曰
採銅皆惰游之民銅悉入官而不畀其直非私鑄衣食
安所給又從而誅之是罔民也因命銅入即給其直民
皆樂輸私鑄遂絶番禺嵗運鹽給英韶二州道逺多侵
竊雜惡抗命十舟為一運擇攝官主之嵗終㑹其殿最
是嵗鹽課増十五萬緡　乙未太白晝見　丙申詔天
下常平倉多所移用而不足以支凶年其令内藏庫與
三司共支緡錢一百萬下諸路助糴之從右正言判司
農寺王陶所請也　十二月乙巳進封沂國公主為岐
國公主建州觀察使知衛州李瑋改安州觀察使復為
駙馬都尉　戊子皇子徙入位　十二月皇城司邏卒
呉清等宻奏富人張文政嘗殺人有司鞫問無狀願得
清詰所從而主者不遣御史傅堯俞言陛下惜清恐自
是不復聞外事矣不若付之有司辨其是非而賞罰之
則事之上聞者皆實乃所以廣視聽也諫官司馬光等
亦極言其害詔清等决杖配下軍　丙申幸龍圖天章
閣召輔臣近侍三司副使臺諌官皇子宗室駙馬都尉
主兵官觀祖宗御書又幸寳文閣為飛白書分賜從臣
下逮館閣作觀書詩韓𤦺等為和遂宴羣玉殿傳詔學
士王珪撰詩序刋石於閣　庚子再召羣臣於天章閣
觀瑞物復宴羣玉殿帝曰天下久無事今日之樂與卿
等共之宜盡醉勿辭賜禁中花金盤香藥又召韓𤦺至
御榻前别賜酒一巵從臣霑醉至暮而罷(吕氏家塾記/云皇子坐在)
(舍人待/制之後)　是嵗冬無氷天下斷大辟一千六百八十三
人
　
　
　
　
　
　
　
　
　
　
　
　
　
　
　
　資治通鑑後編卷七十
