
　舊五代史巻四十六
　　宋門下侍郎參知政事監修國史薛居正等撰
　唐書第二十二
　　末帝紀上
末帝諱從珂本姓王氏鎮州人也母宣憲皇后魏氏以
光啟元年嵗在已已正月二十三日生帝于平山景福
中明宗為武皇騎將畧地至平山遇魏氏擄之帝時年
十餘嵗明宗養為已子小字二十三帝幼謹重寡言及
壯長七尺餘方頤大體村貌雄偉以驍果稱明宗甚愛
之在太原嘗與石敬瑭因擊毬同入于趙襄子之廟見
其塑像屹然起立帝祕之私心自負及從明宗征討以
力戰知名莊宗嘗曰阿三不惟與我同齒敢戰亦相類
莊宗與梁軍戰于胡栁陂兩軍俱撓帝衛莊宗奪土山
摧驍陣其軍復振時明宗先渡河莊宗不悦謂明宗曰
公當為吾死渡河安往明宗待罪莊宗以帝從戰有功
由是解愠天祐十八年莊宗營于河上議討鎮州留守
符存審在徳勝砦未行梁人謂莊宗已北乃悉衆攻徳
勝莊宗命明宗存審為兩翼以抗之自以中軍前進梁
軍退郤帝以十數騎雜梁軍而退至壘門大呼斬首數
級斧其望櫓而還莊宗大噱曰壯哉阿三賜酒一器同
光元年四月從明宗襲破鄆州九月莊宗敗梁將王彦
章于中都急趨汴州明宗將前軍帝率勁騎以從晝夜
兼行率先下汴城莊宗勞明宗曰復唐社稷卿父子之
功也二年以帝為衛州刺史時有王安節者昭宗朝相
杜讓能之宅吏也安節少善賈得相術于竒士因事見
帝于私邸退謂人曰真北方天王相也位當為天子終
則我莫知也三年明宗奉詔北禦契丹以家在太原表
帝為北京内衙指揮使莊宗不悦以帝為突騎都指揮
使遣戍石門四年魏州軍亂明宗赴洛時帝在横水率
部下軍士由曲陽孟縣趨常山與王建立㑹倍道兼行
渡河而南由是明宗軍聲大振天成初以帝為河中節
度使明年二月加檢校太保同平章事十一月加檢校
太傅長興元年加檢校太尉先是帝與樞宻使安重誨
在常山因杯盤失意帝以拳擊重誨腦中其櫛走而獲
免帝雖悔謝然重誨終銜之及帝鎮河中重誨知其出
入不時因矯宣中旨令牙將楊彦温遇出郭則閉門勿
納是嵗四月五日帝閲馬于黄龍莊彦温閉城拒帝帝
聞難遽還遣問其故彦温曰但請相公入朝此城不可
入也帝止虞鄉以聞明宗詔帝歸闕遣藥彦稠將兵討
彦温令生致之面要鞫問十一月收城彦温已死明宗
以彦稠不能生致彦温甚怒之後數日安重誨以帝失
守諷宰相論奏行法明宗不悦重誨又自論奏明宗曰
朕為小將校時家徒衣食不足賴此兒荷石灰收馬糞
存養以至今貴為天子而不能庇一兒卿欲行朝典朕
未曉其義卿等可速退從他私第閒坐遂詔歸清化里
第不預朝請帝尚懼重誨多方危陷但日諷佛書隂禱
而已二年安重誨得罪帝即授左衛大將軍未㡬復檢
校太傅同平章事行京兆尹充西京留守三年進位太
尉移鳳翔節度使四年五月封潞王閔帝即位加兼侍
中既而帝子重吉出刺亳州女尼入宫帝方憂不測應
順元年二月移帝鎮太原是時不降制書唯以宣授而
已帝聞之召寶佐將吏以謀之皆曰主上年幼未親庶
事軍國大政悉委朱𢎞昭等王必無保全之理判官馬
𦙍孫曰君命召不俟駕行焉諸君凶言非令圖也是夜
帝令李専美草檄求援諸道欲誅君側之罪朝廷命王
思同率師来討三月十五日外兵大集(九國志李彦琦/𫝊潞王守岐下)
(諸道將急攻其壘彦琦時/在圍中罄家財以給軍用)十六日大將督衆攻城帝登
城垂泣諭于外曰我年未二十從先帝征伐出生入死
金瘡滿身樹立得社稷軍士從我登陣者多矣今朝廷
信任賊臣殘害骨肉且我有何罪因慟哭聞者哀之時
羽林都指揮使楊思權謂衆曰大相公吾主也遂引軍
自西門入嚴衛都指揮使尹暉亦引軍自東門而入外
軍悉潰十七日率居民家財以賞軍士是日帝整衆而
東二十日次長安副留守劉遂雍以城降率京兆居民
家財犒軍二十三日次靈口誅王思同二十四日次華
州收藥彦稠繫獄二十五日次閿鄉王仲臯父子迎謁
命誅之二十六日次靈寶河中節度使安彦威来降待
罪宥之遣歸鎮陜州節度使康思立奉迎二十七日次
陜州下令告諭京城二十八日康義誠軍前兵士相繼
来降義誠詣軍門請罪帝宥之駕下諸軍畢至誅宣徽
南院使孟漢瓊于路左是夜閔帝與帳下親騎百餘出
𤣥武門而去夏四月壬申帝至蔣橋文武百官立班奉
迎教旨以未拜梓宫未可相見俟㑹于至徳宫時六軍
勲臣及節將内職已累表勸進是日帝入謁太后太妃
至西宫伏梓宫慟哭宰相與百寮班見致拜帝答拜馮
道等上牋勸進帝立謂羣臣曰予之此行事非獲已當
俟主上歸闕園陵禮終退守藩服諸公言遽及此信無
謂也衛州刺史王𢎞贄奏閔帝以前月二十九日至州
癸酉皇太后下令降閔帝為鄂王又太后令曰先皇帝
誕膺天睠光紹帝圖明誠動于三靈徳澤被于四海方
期偃革遽歎遺弓自少主之承祧為奸臣之擅命離間
骨肉猜忌磐維既輒易于藩垣復驟興于兵甲遂致輕
離社稷大撓軍民萬世鴻基將墜于地皇長子潞王從
珂位居冡嗣徳茂冲年乃武乃文惟忠惟孝前朝廓清
多難有戰伐之大功纉紹丕圖有夾輔之盛業今以宗
祧乏嗣園寢有期須委親賢俾居監撫免萬機之壅滯
慰兆庶之推崇可起今月四日知軍國事權以書詔印
施行是日監國在至徳宫宰臣馮道等率百官班于宫
門待罪帝出于庭曰相公諸人何罪請復位乃退甲戌
太后令曰先皇帝櫛風沐雨平定華夷嗣洪業于艱難
致蒼生于富庶鄂王嗣位奸臣弄權作福作威不誠不
信離間骨肉猜忌磐維鄂王輕捨宗祧不克負荷洪基
大寶危若綴旒須立長君以紹丕搆皇長子潞王從珂
日躋孝敬天縱聰明有神武之英姿有寛仁之偉畧先
朝經綸草昧廓静寰區辛勤有百戰之勞忠貞賛一統
之運臣誠子道冠古超今而又克已化民推心撫士率
土之謳歌有屬上蒼之睠命攸臨一日萬㡬不可以暫
曠九州四海不可以無歸况因山有期同軌斯至永言
嗣守屬任元良宜即皇帝位乙亥監國赴西宫柩前告
奠即位攝中書令李愚宣册書曰維應順元年嵗次甲
午四月庚午朔六日乙亥文武百寮特進守司空兼門
下侍郎同中書門下平章事充太微宫使𢎞文館大學
士上柱國始平郡公食邑二千五百户臣馮道等九千
五百九十三人上言帝王興運天地同符河出圖而洛
出書雲從龍而風從虎莫不恢張八表覆育兆民立大
定之基保無疆之祚人謠再洽天命顯歸須登宸極之
尊以奉祖宗之祀伏惟皇帝陛下天資仁智神助機權
奉莊宗于多難之時從先帝于四征之際凡當決勝無
不成功洎正皇綱毎嚴師律為國家之志大守臣子之
道全自泣遺弓常悲易月欲期同軌親赴因山而自鄂
王承祧奸臣擅命致神祇之乏饗激朝野以歸心使屈
者伸令否者泰人情大順天象至明聚東井以呈祥拱
北辰而應運由是文武百辟岳牧羣賢至于比屋之倫
盡祝當陽之位今則承太后慈旨守先朝逺圖撫四海
九州享千齡萬祀臣等不勝大願謹上寶册禀太后令
奉皇帝踐祚臣等誠慶誠忭謹言帝就殿之東楹受羣
臣稱賀先是帝在鳳翔日有瞽者張濛自言知術數事
太白山神其神祠即元魏時崔浩廟也時之否泰人之
休咎濛告于神即𫝊吉凶之言帝親校房暠酷信之一
日濛至府聞帝語聲駭然曰非人臣也暠詢其事即𫝊
神語曰三珠併一珠驢馬沒人驅嵗月甲庚午中興戊
已土暠請解釋曰神言予不知也長興四年五月府廨
諸門無故自動人頗駭異遣暠問濛濛曰衙署小異勿
怪不出三日當有恩命是夜報至封潞王及帝移鎮河
東甚懼問濛濛曰王保無患王思同兵至又詰之濛曰
王有天下不能獨力朝廷兵来迎王也王若疑臣臣惟
一子請王致之麾下以質臣心帝乃以濛攝館驛巡官
至是帝受册册曰維應順元年嵗次甲午四月庚午朔
帝迴視房暠曰張濛神言甲庚午不亦異乎帝令暠共
術士解三珠一珠事言三珠三帝也驢馬没人驅失位
也帝即位之後以濛為將作少監同正仍賜金紫以酬
之帝初封潞王言事者云潞字一足已入洛矣又帝在
鳳翔日有何叟者年踰七十暴卒見隂官凭几告叟曰
為我言于潞王来年三月當為天子二十三年叟既蘇
懼不敢言逾月復卒隂官見而叱之曰安得違吾旨不
達其事再放汝還退見廊廡下簿書以問主者曰朝代
將易此即昇降人爵之籍也及蘇詣帝親校劉延朗告
之帝召而問之叟曰請質之此言無徵戮之可也後人
云二十三盖帝之小字也又石壕人胡杲通善天文帝
召問之曰王貴不可言若舉動宜以乙未年及舉兵又
問之杲通曰今嵗蔀首王者不宜建功立事若俟来朝
入朝則福祚永逺矣其後皆騐夫如是則大寶之位必
有冥數可輕道哉丙子詔河南府率京城居民之財以
助賞軍丁丑又詔預借居民五箇月房課不問士庶一
槩施行帝素輕財好施自岐下為諸軍推戴告軍士曰
候入洛人賞百千至是以府蔵空匱于是有配率之令
京城庶士自絶者相繼已夘衛州奏此月九日鄂王薨
庚辰以宰臣劉昫判三司辛已邢州奏磁州刺史宋令
詢自經而卒令詢鄂王在藩時都押牙也故至于是甲
申帝以鄂王薨行服于内園羣臣奉慰癸未太后太妃
出宫中衣服器用以助賞軍乙酉帝服衮冕御明堂殿
文武百寮朝服就位宣制改應順元年為清泰元年大
赦天下常赦不原者咸赦除之丁亥以宣徽北院使郝
瓊為宣徽南院使權判樞密以前三司使王玫為宣徽
北院使以隨駕牙將宋審䖍為皇城使劉延朗為莊宅
使鳳翔節度判官韓昭𦙍為左諫議大夫充端明殿學士
觀察判官馬𦙍孫為翰林學士掌書記李専美為樞宻
院直學士戊子侍衛親軍都指揮使康誠義伏誅是日
詔曰樞密使朱𢎞昭馮贇宣徽南院使孟漢瓊西京留
守王思同前邠州節度使藥彦稠共相朋煽妄舉干戈
互興離間之謀㡬構傾亡之禍宜行顯戮以快羣情仍
削奪官爵云庚寅鳳翔奏西川孟知祥僣稱大蜀年號
明徳有司上言皇帝以五月朔日御明堂殿受朝三日
夏至祀皇地祇前二日奏告獻祖室不坐比正旦冬至
是日有祀事則次日受朝今祀在五鼔前質明行禮畢
御殿在旦後請比例行之詔曰日出御殿舉祀事無妨
宜依常年例史館奏凡書詔及處分公事臣下奏議望
令近臣録付當館詔端明殿學士韓昭𦙍樞密直學士
李専美録送辛夘以左諫議大夫盧損為右散騎常侍
壬辰詔賜禁軍及鳳翔城下歸明將校錢帛各有差(通/鑑)
(云禁軍在鳳翔歸命者自楊思權尹暉等各賜二馬一/駝錢七十緡下至軍人錢二十緡其在京者各十緡)
初帝離岐下諸軍皆望以不次之賞及從至京師不滿
所望相與謠曰去郤生菩薩扶起一條鐵其無厭如此
丙申塟明宗皇帝于徽陵丁酉奉神主于太廟戊戌山
陵使司空兼門下侍郎平章事馮道上表納政不允五
月庚子朔御文明殿受朝賀乙巳以左龍武指揮使安
審琦為左右捧聖都指揮使以右千牛上將軍符彦饒
為左右嚴衛都指揮使丙午以端明殿學士韓昭𦙍為
樞密使以莊宅使劉延朗為樞密副使以權知樞密事
房暠為宣徽北院使以成徳軍節度使大同彰國振武
威塞等軍蕃漢馬步都部署檢校太尉兼中書令駙馬
都尉石敬瑭為北京留守河東節度使加檢校太師兼
中書令都部署如故汴州節度使檢校太師兼侍中駙
馬都尉趙延壽進封魯國公戊申中書門下奏太常禮
院狀明宗以此月二十日祔廟宰臣攝太尉行事縁馮
道在假李愚十八日私忌在致齋内劉昫又奏判三司
免祀事(五代㑹要清泰元年五月宰臣劉昫奏中書以/近敕祠祭行事官致齋内唯祀事得行其餘悉)
(斷又宰臣行事致齋内不押班不赴内殿起居不知印/臣縁判三司公事其祀事國忌行香伏乞特免從之)
詔禮官叅酌有司上言李愚私忌在致齋内諸私忌日
遇大朝㑹入閣宣召皆赴朝參今祔廟事大忌日屬私
請比大朝㑹宣召例從之以陜府節度使康思立為邢
州節度使以同州節度使安重霸為西京留守以羽林
右第一軍都指揮使春州刺史楊思權為邠州節度使
已酉左監門衛將軍孔知鄴右驍衛將軍華光裔並勒
停見任時差知鄴應州告廟稱疾辭命改差光裔復稱
馬墜傷足故俱罷之庚戌以司空兼門下侍郎平章事
馮道為檢校太尉同平章事充同州節度使以天雄軍
節度使范延光為樞密使封齊國公鄆州節度使李從
曮為鳳翔節度使辛亥以嚴衛都指揮使尹暉為齊州
防禦使甲寅以侍衛馬軍都指揮順化軍節度使安從
進為河陽節度使典軍如故太常卿盧文紀奏明宗一
室酌獻舞曲請名雍熙之舞從之丁已以皇子銀青光
禄大夫檢校工部尚書重美為檢校司徒守左衛上將
軍自是諸道節度使刺史文武臣寮相繼加檢校官或
階爵封邑以帝登位覃慶也戊午以隴州防禦使相里
金為陜州節度使初帝以檄書告藩隣惟金遣判官薛
文遇往来計事故以節鎮奨之宣徽北院使檢校工部
尚書房暠加檢校司行左威衛大將軍使如故以樞密
使左諫議大夫韓昭𦙍為刑部尚書使如故已未太白
晝見以樞密副使劉延朗為左領軍大將軍職如故庚
申左僕射門下侍郎平章事監修國史李愚加特進充
太㣲宫使𢎞文館大學士餘如故中書侍郎兼吏部尚
書同平章事集賢院大學士判三司劉昫加門下侍郎
兼吏部尚書平章事監修國史判三司癸亥秦州奏西
川孟知祥出軍迫䧟成州以宣徽南院使右驍衛大将
軍郝瓊為左驍衛上将軍職如故以前義州刺史張承
祐為武勝軍留後戊辰以前右龍武統軍王景戡為右
驍衛上將軍六月庚午朔改侍衛捧聖軍為彰聖改嚴
衛軍為寧衛壬申封吴岳成徳公為靈應王禮秩同五
岳帝初起遣使祭岳以求祐及登阼故有是報(五代㑹/要載中)
(書門下奏天寶十載正月封吴公為成徳公與沂山㑹/稽醫巫閭同封至徳二載十二月改吴山為岳祠享官)
(屬一同五岳今國家以祈禱靈應宜示殊/禮臣等商量請加封為靈應王從之)幽州節度使趙
徳鈞進封北平王青州節度使房知温進封東平王癸
酉以前鄜州節度使索自通為右龍武統軍甲戌皇子
左衛上将軍重美加檢校太保同平章事充鎮州節度
使兼河南尹判六軍諸衛事丁丑詔天下見禁罪人委
所在長吏躬親慮問疾速疏決庚辰幸至徳宫因幸房
知温安元信范延光索自通李從敏弟壬午以檢校太
子太傅致仕王建立為檢校太尉兼侍中鄆州節度使
以前宋州節度使安元信為檢校太尉兼侍中潞州節
度使癸未三司使劉昫奏天下户民自天成二年括定
秋夏田税迨今八年近者相次有百姓詣闗訴田不均
累行蠲放漸失税額望差朝臣一槩檢視不報甲申帝
為故皇子亳州刺史重吉皇長女尼恵明大師幼澄舉
哀行服羣臣詣閤門奉慰帝起兵之始重吉幼澄俱為
閔帝所害乙酉以户部侍郎韓彦惲為絳州刺史以左
武衛上将軍李肅為單州刺史丙戌襄州節度使趙在
禮加同平章事甲午以武勝軍留後張承遷為華州節
度使以皇城使宋審䖍為壽州節度使充侍衛步軍都
指揮使以右衛上将軍劉仲殷為宋州節度使以侍衛
步軍都指揮使壽州節度使皇甫遇為鄧州節度使以
前華州節度使華温琦為太子太𫝊致仕丁酉左神武
統軍周知裕卒贈太傅是月京師大旱熱甚暍死者百
餘人秋七月庚子太子少保致仕崔沂卒癸夘鳳翔進
偽蜀孟知祥来書稱大蜀皇帝獻書于大唐皇帝且言
見迫羣情以今年四月十二日即皇帝位云帝不答以
前武州刺史鄭琮為右衛上將軍甲辰幸龍門佛寺禱
雨乙已皇子故亳州團練使重吉贈太尉仍于宋州置
廟丁未鳳翔節度使李從曮封西平王是日宰臣李愚
劉昫因論公事于政事堂相詬辭甚鄙惡帝令樞密副
使劉延朗宣諭曰卿等輔弼之臣不宜如是今後不得
更然辛亥以太常卿盧文紀為中書侍郎平章事是日
中書門下三上章請立中宫從之丁已制立沛國夫人
劉氏為皇氏庚申太子少傅陳臯卒乙丑史官張昭逺
以所撰莊宗朝列𫝊三十巻上之八月庚午詔蠲放長
興四年十二月以前天下所欠殘税辛未以前尚書左
丞姚顗為中書侍郎平章事詔應曾受御署官逐攝同
一任正官依期限赴選(徐無黨五代史注云御署官疑/是廢帝初舉兵時所置之官以)
(其非吏部正授故/須有旨方得選)荆南奏偽卒孟知祥卒其子昶嗣偽
位壬申以尚書禮部侍郎鄭韜光為刑部侍郎以前工
部侍郎楊凝式為禮部侍郎甲戌以前金州防禦使婁
繼英為右神武統軍以右神武統軍高允貞為右神武
統軍乙亥以翰林學士承旨工部尚書知制誥李懌為
太常卿以翰林學士户部侍郎知制誥程遜為學士承
旨甲申以兵部侍郎龍敏為吏部侍郎以秘書監崔居
儉為工部尚書乙酉以右武衛上將軍張繼祚為右衛
上將軍以右驍衛上將軍王景戡為左衛上將軍以右
領衛上將軍劉衛為左武衛上將軍以右千牛上將軍
王陟為右領軍上將軍以司農卿兼通事舍人判四方
館事王景崇為鴻臚卿依前通事舍人判四方館丁亥
右龍武統軍索自通卒辛夘禮部尚書致仕李光憲卒
甲午以太子少傅盧質為太子少師乙未以前邢州節
度使趙鳳為太子太保詔文武百官差使宜令依倫次
中書置簿不得重疊若當使者自縁有事或不欲行者
注簿便當一使自長興三年正月後已曾奉使者便為
簿首已後差者次第注之有司上言皇后受冊内外命
婦上牋無答教從之丙申御文殿册皇后命使攝太尉
宰臣盧文紀使副攝司徒右諫議大夫盧損詣皇后宫
行禮畢恩賜有差九月已亥以久雨分命朝臣營都城
門告宗廟社稷辛丑夜有星如五㪷器西南流尾迹長
數丈屈曲如龍形又衆星亂流不可勝數京師大雨雹
如彈丸曹州刺史藥縱之卒甲辰以霖霪甚詔都下諸
獄委御史臺憲録問諸州縣差判官令録親自録問畫
時疏理壬子中書門下舉行長興三年勅常年薦送舉
人州郡行鄉飲酒之時帖太常草定儀注奏聞甲寅以
前潞州節度使檢校太尉同平章事盧文進為安州節
度使已未雲州奏契丹冦境冬十月辛未有雉金色止
于中書政事堂中書門下奏請以正月二十三日皇帝
誕慶日為千春節從之戊寅宰臣李愚劉昫罷相以愚
守左僕射昫守右僕射契丹冦雲應州詔河東節度使
石敬塘率兵屯代州戊子宰臣姚顗奏吏部三銓近年
併為一司望令依舊分銓從之辛夘以左衛上將軍李
宏元卒廢朝贈司徒癸已以禮部郎中知制誥吕琦守
本官充樞密院直學士十一月辛丑以刑部侍郎鄭韜
光為尚書右丞以光禄少卿烏昭逺為少府監秦州節
度使張延朗奏率師代蜀中書門下奏二十六日明宗
忌陛下初遇忌辰不同常嵗請于忌辰前後各一日不
坐朝從之御史臺奏前任節度使刺史行軍副使雖毎
日于便殿起居每遇五日起居亦合綴班從之丙午以
前興州刺史馮暉配同州衙前安置暉為興州刺史屯
乾渠蜀人来侵暉自屯所奔歸鳳翔故有是責丁未詔
振武新州河東西北邊經契丹蹂踐處放免三年兩税
差配時契丹初退故也癸丑以前華州節度使王萬榮
為左驍衛上將軍致仕甲寅以振武節度使楊光逺充
大同彰國振武威塞等軍兵馬都虞侯以前右金吾大
將軍穆延暉為右武衛上將軍壬戌以禮部侍郎楊凝
式為户部侍郎甲子以中書舍人盧導為禮部侍郎十
二月丁夘朔詔修奉本朝諸帝陵寢已已以北面馬軍
都指揮使易州刺史安叔千為安北都䕶振武節度使
以齊州防御使尹暉為彰國軍節度使庚午詔塟庶人
從榮有司上言依貞觀中庶人承乾以公禮塟從之乙
亥以秦州節度使張延朗為中書侍郎同平章事判三
司(五代㑹要二年三月宰臣張延朗奏臣判三司公事/每日内殿祇候其合綴前班押班伏乞特免從之)
以中書侍郎平章事盧文紀為門下侍郎平章事監修
國史以中書侍郎平章事姚顗兼集賢殿大學士以前
邠州節度使康福為秦州節度使丙戌夜有白氣東西
亘天庚寅幸龍門祈雪自九月至是無雨雪故也
　
　舊五代史巻四十六
　舊五代史巻四十六考證
唐末帝紀上末帝諱從琦本姓王氏鎮州人也母宣憲
　皇后魏氏以光啟元年嵗在已已正月二十三日生
　帝于平山景福中明宗為武皇騎將略地至平山遇
　魏氏擄之帝時年十餘嵗明宗養為已子　案通鑑
　考異引唐廢帝實録云廢帝諱從珂明宗之元子也
　母曰宣憲皇后魏氏鎮州平山人中和末明宗徇地
　山東留戍平山得魏后帝以光啟元年正月二十三
　日生於外舍屬用兵不息音問阻絶帝甫十嵗方得
　歸宗今考五代㑹要歐陽史通鑑諸書皆作養子惟
　實録作元子疑因太后令稱為皇長子而傅㑹也
二十三日次靈口　靈口通鑑唐紀作零口考册府元
　龜亦作靈口今仍其舊
二十七日次陜州　案歐陽史作已已次陜州是書閔
　帝紀作丁夘通鑑從是書
夏四月壬申帝至蔣橋文武百官立官奉迎　案通鑑
　四月庚午朔太后令内諸司至乾壕迎潞王考異引
　廢帝實録作三月三十日
癸酉皇太后下令降閔帝為鄂王　案通鑑考異引閔
　帝實録七日廢帝為鄂王廢帝實録作癸酉薛歐二
　史從廢帝實録
潞字一足已入洛矣　洛原本訛潞今據册府元龜改
　正
甲申　案甲申疑當作壬午以下文即癸未也
　
　
　
　
　
　
　
　舊五代史巻四十六考證
