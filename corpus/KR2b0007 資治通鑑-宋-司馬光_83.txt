
　資治通鑑卷八十二　　　宋　司馬光　撰
　　　　　　　　　　　　　　胡三省　音註
　晉紀四(起屠維作噩盡著/雍敦牂凡十年)
　　世祖武皇帝下
太康十年夏四月太廟成乙巳祫祭(祫大合祭也公羊/傳曰大祫者何合)
(祭也其合祭奈何毁廟之主陳于太祖未/毁廟之主皆升合食於太祖祫胡夾翻)大赦　慕容
廆遣使請降(降户/江翻)五月詔拜廆鮮卑都督廆謁見何龕
以士大夫禮巾衣到門(魏晉間士大夫謁見尊貴以巾/褠為禮褠單衣也龕口含翻)
龕嚴兵以見之廆乃改服戎衣而入人問其故廆曰主
人不以禮待客客何為哉龕聞之甚慙深敬異之(受降/如受)
(敵居邉之帥嚴兵以見四夷之/客未為過也何必以為慙乎)時鮮卑宇文氏段氏方
彊(段氏東部鮮卑也杜佑曰宇文莫槐出於遼東塞外/代為鮮卑東部大人徒河叚疾六眷出遼西因亂被)
(賣為漁陽烏桓大人厙傉家奴厙傉以其健使將人衆/詣遼西逐食遂招誘亡叛以至彊盛余按晉書王浚𫝊)
(段疾六眷務勿塵之世子段氏自務勿塵以來强盛久/矣疾六眷因亂被掠容或有之務勿塵既能為部落之)
(帥恐不待其子招/誘而後能彊盛也)數侵掠廆廆卑辭厚幣以事之段國
單于階以女妻廆生皝仁昭(慕容段氏遂為婚姻之國/數所角翻單音蟬妻七細)
(翻/)廆以遼東僻逺徙居徒河之青山(徒河縣前漢屬遼/西後漢屬遼東屬)
(國魏晉省併入昌黎郡界後慕容氏復置徒河縣拓跋/魏太武真君八年併徒河入昌黎郡廣興縣杜佑曰徒)
(河青山在營州郡/城東百九十里)　冬十月復明堂及南郊五帝位(明/堂)
(南郊除五帝座見七/十九卷泰始二年)　十一月丙辰尚書令濟北成矦
荀朂卒(濟子/禮翻)朂有才思(思相/吏翻)善伺人主意(伺相/吏翻)以是能
固其寵久在中書專管機事及遷尚書甚罔悵(罔與惘/同惘敞)
(失志之貌悵亦/恨望失志之貌)人有賀之者朂曰奪我鳳皇池諸君何
賀邪　帝極意聲色遂至成疾楊駿忌汝南王亮排出
之甲申以亮為侍中大司馬假黄鉞大都督督豫州諸
軍事治許昌徙南陽王東為秦王都督闗中諸軍事始
平王瑋為楚王都督荆州諸軍事濮陽王允為淮南王
都督揚江二州諸軍事(按惠帝元康元年有司奏荆揚/二州疆土曠逺統理尤難於是)
(割揚州之豫章鄱陽廬陵臨川南康建安晉安荆州之/桂陽安成武昌合十郡置江州則此時未有江州也疑)
(江二二字衍更俟/博考濮博木翻)並假節之國(晉制都督諸軍事有使/持節有持節有假節使)
(持節得殺二千石以下持節殺無官位人若軍/事與使持節同假節惟軍事得殺犯軍令者)立皇子
乂為長沙王頴為成都王晏為呉王熾為豫章王演為
代王皇孫遹為廣陵王(熾昌志翻/遹以律翻)又封淮南王子迪為
漢王楚王子儀為毗陵王徙扶風王暢為順陽王暢弟
歆為新野公暢駿之子也(暢嗣駿爵而不居/關中之任故徙封)琅邪王覲
弟澹為東武公繇為東安公覲伷之子也(晉制宗室封/郡公者制度)
(如小國王澹徒覽翻/又徒濫翻伷音胄)初帝以才人謝玖賜太子(才人位/次美人)
(李延壽曰晉武帝采漢魏之制三夫人九嬪之下/有美人才人中才人爵視千石以下玖舉有翻)生皇
孫遹宫中嘗夜失火帝登樓望之遹年五嵗牽帝裾入
闇中曰暮夜倉猝宐備非常不可令照見人主帝由是
奇之嘗對羣臣稱遹似宣帝故天下咸歸仰之帝知太
子不才然恃遹明慧故無廢立之心復用王佑之謀(佑/王)
(濟從兄也與羊祜等並事文帝/帝寵任之復扶又翻下復以同)以太子母弟柬瑋允分
鎮要害(要害謂雍/荆揚之地)又恐楊氏之偪復以佑為北軍中候
典禁兵帝為皇孫遹高選僚佐(為干/偽翻)以散騎常侍劉寔
志行清素命為廣陵王傅(自魏以來王國置師友晉避/景帝諱改師為傅行下孟翻)
寔以時俗喜進趣(喜許記翻/趣讀曰趨)少亷譲(少詩/沼翻)欲令初除官
通謝章者必推賢讓能乃得通之一官缺則擇為人所
讓最多者用之以為人情爭則欲毁已所不如譲則競
推於勝已故世爭則優劣難分時讓則賢智顯出當此
時也能退身脩已則譲之者多矣雖欲守貧賤不可得
也馳騖進趨而欲人見譲猶却行而求前也淮南相劉
頌(王國置相漢制也/晉後改為内史)上疏曰陛下以法禁寛縱積之有
素未可一旦以直繩御下此誠時宐也然至于矯世救
弊自宐漸就清肅譬猶行舟雖不横截迅流然當漸靡
而徃稍向所趨然後得濟也(此引濟川為譬也濟大川/者雖不横絶大川亂流而)
(渡然必因水勢漸靡而行舟向其所趨以登陸之路然/後汔濟否則為水勢所使不能制舟以向所趨不得登)
(岸/矣)自泰始以來將三十年(帝受禪改元泰始/至是二十五年)凡諸事業
不茂既徃(言立事造業不/加茂於徃時也)以陛下明聖猶未反叔世之
敝以成始初之隆傳之後世不無慮乎使夫異時大業
或有不安其憂責猶在陛下也臣聞為社稷計莫若封
建親賢然宐審量事埶可使諸矦率義而動者其力足
以維帶京邑若包藏禍心其埶不足獨以有為其齊此
甚難陛下宐與達古今之士深共籌之(帝之使諸王分/鎮而内不足以)
(齊之此劉頌/所為深慮也)周之諸矦有罪誅放其身而國祚不泯(如/周)
(烹齊哀公而立其弟靜宣王/誅魯矦伯御而立孝公之類)漢之諸矦有罪或無子者
國隨以亡(見前後/漢紀)今宐反漢之敝循周之舊則下固而
上安矣(余謂晉之所以待藩/王者其宐不在此也)天下至大萬事至衆人君
至少(少始/紹翻)同於天日是以聖王之化執要於已委務於
下非惡勞而好逸(好呼/到翻)誠以政體宐然也夫居事始以
别能否甚難察也(别彼/列翻)因成敗以分功罪甚易識也(易/以)
(豉翻下/居易同)今陛下每精于造始而怠於考終此政功所以
未善也人主誠能居易執要論功罪於成敗之後則羣
下無所逃其誅賞矣古者六卿分職冡宰為師(周禮天/官冡宰)
(地官司徒春官宗伯夏官司馬秋官司/寇冬官司空是為六卿而冡宰總之)秦漢已來九列
執事丞相都總(此西都以/前制也)今尚書制斷諸卿奉成(自漢/光武)
(以來以吏事責尚書事歸臺/閣諸卿奉成而已斷丁亂翻)於古制為太重可出衆事
付外寺(外寺謂/諸卿寺)使得專之尚書統領大綱若丞相之為
嵗終課功校簿賞罰而已斯亦可矣今動皆受成於上
上之所失不得復以罪下(復扶/又翻)嵗終事功不建不知所
責也夫細過謬妄人情之所必有而悉糾以法則朝野
無立人矣近世以來為監司者類大綱不振而微過必
舉(御史臺官及諸州刺史皆監/司也朝直遥翻監工銜翻)蓋由畏避豪强而又懼
職事之曠則謹宻網以羅微罪使奏劾相接狀似盡公
而撓法在其中矣(劾户槩翻又户/得翻撓奴教翻)是以聖王不善碎宻
之案必責凶猾之奏則害政之姦自然禽矣夫創業之
勲在于立教定制使遺風繫人心餘烈匡㓜弱後世憑
之雖昏猶明雖愚若智乃足尚也(言法制脩明雖後嗣/昏愚有所據依則其)
(冶猶若明智之為也此言蓋指太子不能克隆堂構而/帝又無典則以貽子孫也然茍非其人道不虚行以劉)
(禪之庸而輔之以諸葛亮則昭烈雖死猶不死也/孔明死則孔明治蜀之法制雖存禪不能守之矣)至夫
脩飾官署凡諸作役恒傷太過(恒户/登翻)不患不舉此將來
所不須於陛下而自能者也今勤所不須以傷所憑竊
以為過矣帝皆不能用　詔以劉淵為匈奴北部都尉
(時改匈奴五部/帥為五部都尉)淵輕財好施(好呼到翻/施式智翻)傾心接物五部
豪桀幽冀名儒多徃歸之(為劉淵得衆以/移晉祚張本)奚軻男女十
萬口來降(奚軻亦/夷種也)
　　孝惠皇帝上之上(諱衷字正度武帝第二子/也謚法柔質慈民曰惠)
永熈元年春正月辛酉朔改元太熈(太熈武帝所改至/四月己酉太子即)
(位改元永熈未踰年改元猶為非禮安有先/帝初棄羣臣太子即位而遽以是日改元乎)　己巳以
王渾為司徒　司空侍中尚書令衛瓘子宣尚繁昌公
主宣嗜酒多過失楊駿惡瓘欲逐之(惡烏/路翻)乃與黄門謀
共毁宣勸武帝奪公主瓘慙懼告老遜位詔進瓘位太
保以公就第(瓘封菑/陽公)　劇陽康子魏舒薨　三月甲子
以右光禄大夫石鑒為司空(晉志左右光禄大夫假金/章紫綬及光禄大夫加金)
(章紫綬者/品秩第二)　帝疾篤未有顧命勲舊之臣多已物故侍
中車騎將軍楊駿獨侍疾禁中大臣皆不得在左右駿
因輒以私意改易要近樹其心腹㑹帝小間(間如字間/者病小差)
(也/)見其新所用者正色謂駿曰何得便爾時汝南王亮
尚未發(去年遣亮/出督豫州)乃令中書作詔以亮與駿同輔政又
欲擇朝士有聞望者數人佐之(朝直遥翻/聞音問)駿從中書借
詔觀之得便藏去中書監華廙恐懼(華户化翻廙逸/職翻又羊至翻)自
徃索之終不與㑹帝復迷亂(索山客翻/復扶又翻)皇后奏以駿輔
政帝頷之夏四月辛丑皇后召華廙及中書令何劭口
宣帝㫖作詔以駿為太尉太子太傅都督中外諸軍事
侍中録尚書事詔成后對廙劭以呈帝帝視而無言廙
歆之孫劭曽之子也(華歆仕漢魏之間何曽仕魏晉之/間位皆至公二人身名相似也)
遂趣汝南王亮赴鎮(趣讀/曰促)帝尋小間問汝南王來未左
右言未至帝遂困篤己酉崩于含章殿(年五十五坤之/六三曰含章可)
(貞坤以含宏為徳后道也含章殿必在/皇后宫中春秋書公薨于小寢即安也)帝宇量宏厚明
達好謀(好呼/到翻)容納直言未嘗失色於人太子即皇帝位
大赦改元(改大熙/為永熙)尊皇后曰皇太后立妃賈氏為皇后
楊駿入居太極殿(前殿/也)梓宫將殯六宫出辭而駿不下
殿(時梓宫蓋自含章/殿徙殯太極殿也)以虎賁百人自衛(賁音/奔)詔石鑒與
中䕶軍張劭監作山陵(監工/銜翻)汝南王亮畏駿不敢臨䘮
哭於大司馬門外(亮自大司馬出鎮未行尚居府中不/敢入宫臨䘮而哭于大司馬府門外)
(君父之䘮哭於/門外非禮也)出營城外表求過塟而行或告亮欲舉
兵討駿者駿大懼白太后令帝為手詔與石鑒張劭使
帥陵兵討亮劭駿甥也即帥所領趣鑒速發(帥讀曰率/趣讀曰促)
鑒以為不然保持之(保亮不舉兵而持/討亮之兵不發也)亮問計於廷尉
何朂朂曰今朝野皆歸心于公(朝直遥/翻下同)公不討人而畏
人討邪亮不敢發夜馳赴許昌乃得免駿弟濟及甥河
南尹李斌皆勸駿留亮駿不從濟謂尚書左丞傅咸曰
家兄若徴大司馬退身避之門户庶㡬可全(㡬居/希翻)咸曰
宗室外戚相恃為安但召大司馬還共崇至公以輔政
無為避也濟又使侍中石崇見駿言之駿不從五月辛
未𦵏武帝于峻陽陵楊駿自知素無美望欲依魏明帝
即位故事普進封爵以求媚于衆左軍將軍傅祗(晉志/曰按)
(魏明帝時有左軍/則左軍魏官也)與駿書曰未有帝王始崩臣下論功
者也駿不從祗嘏之子也(傅嘏仕魏顯于/嘉平正元之間)丙子詔中外
羣臣皆増位一等預䘮事者増二等二千石已上皆封
關中矦(按漢獻帝建安二十年魏武王置關中矦/據晉書帝紀關中矦又在關内矦之下)復租
調一年(復方目翻/調徒弔翻)散騎常侍石崇(前書侍中石崇此書/散騎常侍必有一誤)
(蓋因舊史/成文也)散騎侍郎何攀共上奏(上時/掌翻)以為帝正位東
宫二十餘年今承大業而班賞行爵優於泰始革命之
初及諸將平呉之功輕重不稱(稱證/尺翻)且大晉卜世無窮
今之開制當垂于後若有爵必進則數世之後莫非公
矦矣不從詔以太尉駿為太傅大都督假黄鉞録朝政
百官總已以聽傅咸謂駿曰諒闇不行久矣(自漢文短/䘮之詔嗣)
(君即吉聽政諒閽三年/之制不行久矣闇音隂)今聖上謙冲委政於公而天下
不以為善懼明公未易當也(易以豉/翻下同)周公大聖猶致流
言(周成王㓜冲周公/攝政而四國流言)况聖上春秋非成王之年乎(武帝/泰始)
(二年帝為皇太子時年/九嵗至是三十二嵗矣)竊謂山陵既畢明公當審思進
退之宐茍有以察其忠款言豈在多駿不從咸數諫駿
漸不平欲出咸為郡守李斌曰斥逐正人將失人望乃
止楊濟遺咸書曰(數所角翻/遺于季翻)諺云生子癡了官事官事
未易了也想慮破頭故具有白(慮咸以直/言致禍也)咸復書曰衛
公有言酒色殺人甚於作直坐酒色死人不為悔而逆
畏以直致禍此由心不能正欲以茍且為明哲耳(詩曰/既明)
(且哲以保其身此言世人不能/直言特以茍且為保身之計耳)自古以直致禍者當由
矯枉過正或不忠篤欲以亢厲為聲(亢口/浪翻)故致忿耳安
有悾悾忠益而返見怨疾乎(悾苦紅翻悾悾信/也包咸曰慤也)楊駿以
賈后險悍多權略忌之(悍下罕翻/又矦旰翻)故以其甥叚廣為散
騎常侍管機宻張劭為中䕶軍典禁兵凡有詔命帝省
訖(省悉/景翻)入呈太后然後行之駿為政嚴碎專愎(愎弼力/翻狠也)
中外多惡之(惡烏/路翻)馮翊太守孫楚謂駿曰公以外戚居
伊霍之任當以至公誠信謙順處之(守式又翻/處昌吕翻)今宗室
彊盛而公不與共參萬機内懷猜忌外樹私昵禍至無
日矣(昵尼/質翻)駿不從楚資之孫也(孫資事魏三/祖掌機宻)宏訓少府
蒯欽駿之姑子也數以直言犯駿他人皆為之懼(景皇/后居)
(宏訓宫置少府數/所角翻為于偽翻)欽曰楊文長雖闇猶知人之無罪不
可妄殺(楊駿字/文長)不過疎我我得疎乃可以免不然與之
俱族矣駿辟匈奴東部人王彰為司馬(匈奴東部即匈/奴左部也居太)
(原兹/氏縣)彰逃避不受其友新興張宣子怪而問之(漢獻帝/建安二)
(十年省雲中定襄五原朔方郡郡置/一縣領其民合為新興郡屬并州)彰曰自古一姓二
后未有不敗况楊太傅昵近小人疎逺君子(近其靳翻/逺于願翻)
專權自恣敗無日矣吾踰海出塞以避之猶懼及禍奈
何應其辟乎且武帝不惟社稷大計(惟思/也)嗣子既不克
負荷(荷下/可翻)受遺者復非其人天下之亂可立待也(楊駿/之敗)
(人皆知之獨駿不知耳凶人/吉其凶其謂是乎復扶又翻)秋八月壬午立廣陵王遹
為皇太子以中書監何劭為太子太師衛尉裴楷為少
師吏部尚書王戎為太傅前太常張華為少府衛將軍
楊濟為太保尚書和嶠為少保(晉東宫六𫝊/惟此時具官)拜太子母
謝氏為淑媛(媛于眷翻晉志淑妃淑媛淑儀脩華脩容/脩儀婕好容華充華是為九嬪銀印青綬)
賈后常置謝氏於别室不聽與太子相見初和嶠嘗從
容言于武帝曰(從于/容翻)皇太子有淳古之風而末世多偽
恐不了陛下家事武帝黙然後與荀朂等同侍武帝武
帝曰太子近入朝差長進(朝直遥翻長丁/丈翻今知兩翻)卿可俱詣之
粗及世事(粗坐五/翻略也)既還朂等並稱太子明識雅度誠如
明詔嶠曰聖質如初武帝不悦而起及帝即位嶠從太
子遹入朝賈后使帝問曰卿昔謂我不了家事今日定
如何嶠曰臣昔事先帝曽有斯言言之不效國之福也
　冬十月辛酉以石鑒為太尉隴西王泰為司空　以
劉淵為建威將軍匈奴五部大都督(淵為五部大都督/則左國城大單于)
(之權/輿也)
元康元年春正月乙酉朔改元永平(永平楊駿執政所/改元也駿誅改元)
(元/康)　初賈后之為太子妃也嘗以妬手殺數人又以㦸
擲孕妾子隨刃墯(孕以/證翻)武帝大怒脩金墉城將廢之荀
朂馮紞楊珧(紞丁感翻/珧余招翻)及充華趙粲共營救之曰賈妃
年少妬者婦人常情長自當差(少詩照翻長知/兩翻差楚懈翻)楊后曰
賈公閭有大勲於社稷(賈充字公閭晉之/代魏充力居多)妃親其女正
復妬忌豈可遽忘其先德邪(復扶/目翻)妃由是得不廢后數
誡厲妃(數所/角翻)妃不知后之助已返以后為搆已於武帝
更恨之及帝即位賈后不肯以婦道事太后又欲干預
政事而為太傅駿所抑殿中中郎渤海孟觀李肇皆駿
所不禮也(晉制二衛置殿中將軍/中郎校尉司馬觀如字)隂構駿云將危社稷
黄門董猛素給事東宫為寺人監(寺人監主東宫諸閹/陸德明曰寺如字又)
(音/侍)賈后宻使猛與觀肇謀誅駿廢太后又使肇報汝南
王亮使舉兵討駿亮不可肇報都督荆州諸軍事楚王
瑋瑋欣然許之乃求入朝駿素憚瑋勇鋭欲召之而未
敢因其求朝遂聽之二月癸酉瑋及都督揚州諸軍事
淮南王允來朝(朝直/遥翻)三月辛卯孟觀李肇啟帝夜作詔
誣駿謀反中外戒嚴遣使奉詔廢駿以矦就第(駿封臨/晉矦)
命東安公繇帥殿中四百人討駿(帥讀/曰率)楚王瑋屯司馬
門以淮南相劉頌為三公尚書(漢成帝置三公尚書主/斷獄光武以三公曹主)
(嵗盡考課/諸州郡事)屯衛殿中叚廣跪言於帝曰楊駿孤公無子
豈有反理願陛下審之(廣駿甥也使為近侍以防/左右間已然終無益也)帝不
答時駿居曹爽故府在武庫南聞内有變召衆官議之
太傅主簿朱振説駿曰今内有變其趣可知必是閹豎
為賈后設謀不利於公宐燒雲龍門以脅之索造事者
首開萬春門(雲龍門洛陽宫城正南門萬春門東/門也説輸芮翻為于偽翻索山客翻)引東
宫及外營兵擁皇太子入宫取姦人殿内震懼必斬送
之不然無以免難(難乃/旦翻)駿素怯懦不决乃曰雲龍門魏
明帝所造功費甚大奈何燒之侍中傅祗白駿請與尚
書武茂入宫觀察事埶因謂羣僚曰宫中不宐空遂揖
而下階衆皆走茂猶坐祗顧曰君非天子臣邪今内外
隔絶不知國家所在(國家謂天子也自/東漢以來皆然)何得安坐茂乃
驚起駿黨左軍將軍劉豫陳兵在門遇右軍將軍裴頠
(魏有左軍武帝又置前軍右軍泰始/八年又置後軍是為四軍頠魚毁翻)問太傅所在頠紿
之曰(紿徒/亥翻)向於西掖門遇公乗素車從二人西出矣豫
曰吾何之頠曰宐至廷尉預從頠言遂委而去(委兵而/去也)
尋詔頠代豫領左軍將軍屯萬春門頠秀之子也(裴秀/見七)
(十八卷魏元/帝咸熙元年)皇太后題帛為書射之城外(射而亦/翻下同)曰救
太傅者有賞賈后因宣言太后同反尋而殿中兵出燒
駿府又令弩手於閣上臨駿府而射之駿兵皆不得出
駿逃于馬廄就殺之孟觀等遂收駿弟珧濟張劭李斌
段廣劉預武茂及散騎常侍楊邈中書令蔣俊東夷校
尉文鴦皆夷三族死者數千人珧臨刑告東安公繇曰
表在石函(珧表見八十卷武帝咸寧三年作石函藏之/宗廟摯虞云廟主藏于户之外西墉之中有)
(石函名曰宗祏/函中笥以盛主)可問張華衆謂宐依鍾毓例為之申理
(鍾毓例見七十八卷魏元/帝咸熈元年為于偽翻)繇不聽而賈氏族黨趣使行
刑(趣讀/曰促)珧號呌不已(號户/刀翻)刑者以刀破其頭繇諸葛誕
之外孫也故忌文鴦以為駿黨而誅之(諸葛誕文鴦事/見七十七卷魏)
(高貴鄉公/甘露三年)是夜誅賞皆自繇出威振内外王戎謂繇曰
大事之後宐深逺權埶繇不從(逺丁/願翻)壬辰赦天下改元
(改元/元康)賈后矯詔使後軍將軍荀悝送太后於永寧宫(魏/建)
(永寧宫太后居/之悝苦回翻)特全太后母高都君龐氏之命聽就太
后居(龐皮/江翻)尋復諷羣公有司奏曰皇太后隂漸姦謀(履/霜)
(者堅冰之漸言隂始凝而至于堅冰也此誣楊太后以/為與駿為姦謀非一日之積也復扶又翻下可復司復)
(同漸/如字)圖危社稷飛箭繫書要募將士(要讀曰邀/將即亮翻)同惡相
濟自絶于天魯矦絶文姜春秋所許(文姜魯桓公之夫/人也齊襄公殺桓)
(公文姜與焉魯莊公既立夫人孫于齊穀梁傳曰不言/氏姓貶之也人之於天也以道受命於人也以言受命)
(不若于道者天絶之也/不若于人者人絶之也)蓋奉祖宗任至公於天下陛下
雖懷無已之情臣下不敢奉詔詔曰此大事更詳之有
司又奏宐廢太后曰峻陽庶人(武帝陵/曰峻陽)中書監張華議
太后非得罪於先帝今黨其所親為不母於聖世宐依
漢廢趙太后為孝成后故事(事見三十五卷漢/哀帝元壽元年)貶皇太
后之號還稱武皇后居異宫以全始終之恩左僕射荀
愷與太子少師下邳王晃等議曰皇太后謀危社稷不
可復配先帝宐貶尊號廢詣金墉城於是有司奏從晃
等議廢太后為庶人詔可又奏楊駿造亂家屬應誅詔
原其妻龎命以尉太后之心今太后廢為庶人請以龎
付廷尉行刑詔不許有司復固請乃從之龐臨刑太后
抱持號呌截髪稽顙上表詣賈后稱妾請全母命不見
省(號户刀翻稽音/啟省悉景翻)董養遊太學(董養浚儀/隱者也)升堂歎曰朝
廷建斯堂將以何為乎(言庠序所以申孝弟之義今滅/母子之大倫則建學果何為也)
每覽國家赦書謀反大逆皆赦至於殺祖父母父母不
赦者以為王法所不容故也奈何公卿處議文飾禮典
乃至此乎(處昌/吕翻)天人之理既滅大亂將作矣(養後與妻/荷擔入蜀)
(不知/所終)有司收駿官屬欲誅之侍中傅祗啟曰昔魯芝為
曹爽司馬斬關赴爽(事見七十五卷魏邵/陵厲公嘉平元年)宣帝用為青
州刺史駿之僚佐不可悉加罪詔赦之壬寅徴汝南王
亮為太宰與太保衛瓘皆録尚書事輔政以秦王柬為
大將軍東平王楙為撫軍大將軍楚王瑋為衛將軍領
北軍中候下邳王晃為尚書令東安公繇為尚書左僕
射進爵為王楙望之子也封董猛為武安矦三兄皆為
亭矦亮欲取悦衆心論誅楊駿之功督將矦者千八十
一人(將即/亮翻)御史中丞傅咸遺亮書曰今封賞熏赫震動
天地自古以來未之有也無功而獲賞則人莫不樂國
之有禍是禍原無窮也(濫賞所以開覬幸之心其禍/誠如此遺于季翻樂音洛)凡
作此者由東安公人謂殿下既至當有以正之正之以
道衆亦何怒衆之所怒者在於不平耳而今皆更倍論
(言亮論功行賞又倍/於東安公之時也)莫不失望亮頗專權埶咸復諫曰
楊駿有震主之威委任親戚此天下所以諠譁今之處
重宐反此失靜黙頥神有大得失乃維持之自非大事
一皆抑遣比過尊門冠蓋車馬填塞街衢此之翕習既
宐弭息(翕衆也合也習重也因也仍也言衆人翕合相/因而至也復扶又翻處昌吕翻比毗至翻塞悉)
(則/翻)又夏矦長容無功而暴擢為少府論者謂長容公之
姻家(夏矦駿字長容壻家女之所因故/曰姻鄭𤣥曰壻父曰姻夏户雅翻)故至於此流聞
四方非所以為益也亮皆不從賈后族兄車騎司馬模
從舅右衛將軍郭彰(晉文帝置中衛及衛將軍武帝受/命分為左右衛將軍從才用翻)
女弟之子賈謐(賈后女弟賈午適韓壽生/謐賈充無後以謐為後)與楚王瑋東
安王繇並預國政賈后暴戾日甚繇宻謀廢后賈氏憚
之繇兄東武公澹素惡繇(惡烏/路翻)屢譛之於太宰亮曰繇
專行誅賞欲擅朝政庚戍詔免繇官又坐有悖言廢徙
帶方(帶方縣漢屬樂浪郡公孫度置帶方郡杜佑曰建/安中公孫康分屯有有鹽縣以南荒地置帶方郡)
於是賈謐郭彰權埶愈盛賓客盈門謐雖驕奢而好學
喜延士大夫(好呼到翻/喜許記翻)郭彰石崇陸機機弟雲和郁及
滎陽潘岳(武帝泰始二年分/河南置滎陽郡)清河崔基(齊大夫崔/氏之後)勃海
歐陽建(姓譜越王句踐之後封於/烏程歐陽子孫因以為氏)蘭陵繆徴(是年分東/海置蘭陵)
(郡/)京兆杜斌摰虞(按毛詩傳摯國出於/任姓子孫以國為氏)琅邪諸葛詮(詮/且)
(縁/翻)宏農王粹襄城杜育(武帝泰始二年分/汝南置襄城郡)南陽鄒捷齊
國左思沛國劉瓌周恢安平牽秀潁川陳聄高陽許猛
(泰始元年分河問涿郡置高/陽國瓌姑回翻眕止忍翻)彭城劉訥中山劉輿輿弟
琨皆附於謐號曰二十四友郁嶠之弟也崇與岳尤謟
事謐每候謐及廣城君郭槐出皆降車路左望塵而拜
　太宰亮太保瓘以楚王瑋剛愎好殺惡之(愎蒲逼翻/好呼到翻)
(惡烏路/翻下同)欲奪其兵權以臨海矦裴楷代瑋為北軍中候
瑋怒楷聞之不敢拜(不敢拜受/中侯之職)亮復與瓘謀(復扶又翻/下復矯同)
遣瑋與諸王之國瑋益忿怨瑋長史公孫宏舎人岐盛
(姓譜古有岐伯為黄帝師又周太王居/岐山文王遷豐其支庶留岐者為岐氏)皆有寵於瑋勸
瑋自昵於賈后(昵尼/質翻)后留瑋領太子少傅盛素善於楊
駿衛瓘惡其反覆將收之盛乃與宏謀因積弩將軍李
肇(武帝泰始四年罷振威陽威䕶軍置左右積弩將軍/一説晉太康中置積射積弩營營二千五百人並以)
(將軍/領之)矯稱瑋命譛亮瓘於賈后云將謀廢立后素怨瓘
(以瓘撫牀事也見八/十卷武帝咸康四年)且患二公執政已不得專恣夏六
月后使帝作手詔賜瑋曰太宰太保欲為伊霍之事王
宐宣詔令淮南長沙成都王屯諸宫門免亮及瓘官夜
使黄門齎以授瑋瑋欲覆奏黄門曰事恐漏泄非宻詔
本意也瑋亦欲因此復私怨遂勒本軍(本軍瑋所/掌北軍也)復矯
詔召三十六軍(晉洛城内外/三十六軍)告以二公潜圖不軌吾今
受詔都督中外諸軍諸在直衛者皆嚴加警備其在外
營便相帥徑詣行府助順討逆(帥讀/曰率)又矯詔亮瓘官屬
一無所問皆罷遣之若不奉詔便軍法從事遣公孫宏
李肇以兵圍亮府侍中清河王遐收瓘亮帳下督李龍
曰外有變請拒之(晉制諸公及諸大將軍/皆置帳下督及門下督)亮不聽俄而
兵登牆大呼(呼火/故翻)亮驚曰吾無貳心何故至此詔書其
可見乎宏等不許趣兵攻之(趣讀/曰促)長史劉準謂亮曰觀
此必是姦謀府中俊乂如林猶可力戰又不聽遂為肇
所執歎曰我之赤心可破示天下也與世子矩俱死衛
瓘左右亦疑遐矯詔請拒之須自表得報就戮未晩瓘
不聽初瓘為司空(武帝太康三年瓘為/司空永熈元年免)帳下督榮晦有
罪(姓譜榮姓周榮公之/後莊子有榮啟期)斥遣之至是晦從遐收瓘輒殺
瓘及子孫共九人遐不能禁岐盛説瑋(説輸芮/翻下同)宐因兵
埶遂誅賈郭以正王室安天下瑋猶豫未决㑹天明太
子少傅張華使董猛説賈后曰楚王既誅二公則天下
威權盡歸之矣人主何以自安宐以瑋專殺之罪誅之
賈后亦欲因此除瑋深然之是時内外擾亂朝廷恟懼
不知所出(恟許/勇翻)張華白帝遣殿中將軍王宫齎騶虞幡
出麾衆曰楚王矯詔勿聽也(晉制有白虎幡騶虞幡白/虎威猛主殺故以督戰騶)
(虞仁獸故/以解兵)衆皆釋仗而走瑋左右無復一人窘迫不知
所為遂執之下廷尉(下遐/稼翻)乙丑斬之瑋出懷中青紙詔
流涕以示監刑尚書劉頌(監工/銜翻)曰幸託體先帝而受枉
乃如此乎公孫宏岐盛並夷三族瑋之起兵也隴西王
泰嚴兵將助瑋(泰宣帝/弟子)祭酒丁綏諫曰公為宰相(泰時/為司)
(空晉公府有/西東閣祭酒)不可輕動且夜中倉猝宐遣人參審定問
(問音問也定問/猶言實音問也)泰乃止衛瓘女與國臣書曰先公名謚
未顯每怪一國蔑然無言春秋之失其咎安在(春秋公/羊傳曰)
(春秋君弑賊不討以為無臣子也子沈子曰君弑/臣不討賊非臣也子不復讐非子也謚神至翻)於是
太保主簿劉繇等執黄幡撾登聞鼓(古者設諫鼓立謗/木所以通下情也)
(周禮太僕建路鼓於大寢之門外以待達窮者鄭司農/注云窮謂窮寃失職者來擊此鼔以達於王若今時上)
(變事擊鼓矣此則登聞鼔之始也登聞鼓/之名蓋始於魏晉之間撾陟加翻擊也)上言曰初矯
詔者至公即奉送章綬單車從命(綬音/受)如矯詔之文唯
免公官而故給使榮晦輒收公父子及孫一時斬戮乞
驗盡情偽加以明刑乃詔族誅榮晦追復亮爵位謚曰
文成封瓘為蘭陵郡公謚曰成於是賈后專朝(朝直遥/翻下同)
委任親黨以賈模為散騎常侍加侍中賈謐與后謀以
張華庶姓無逼上之嫌(據杜預左傳注/庶姓非同姓)而儒雅有籌略
為衆望所依欲委以朝政疑未决以問裴頠頠賛成之
(廣城君郭槐頠從母/也故賈氏親信頠)乃以華為侍中中書監頠為侍中
又以安南將軍裴楷為中書令加侍中與右僕射王戎
並管機要華盡忠帝室彌縫遺闕賈后雖凶險猶知敬
重華賈模與華頠同心輔政故數年之間雖闇主在上
而朝野安靜華等之功也　秋七月分荆揚十郡為江
州(是時方因江水/之名置江州)　八月辛未立隴西王泰世子越為
東海王　九月甲午秦獻王柬薨　辛丑徴征西大將
軍梁王彤為衛將軍録尚書事(肜余/中翻)
二年春二月己酉故楊太后卒於金墉城是時太后尚
有侍御十餘人賈后悉奪之絶膳八日而卒(卒子/恤翻)賈后
恐太后有靈或訴寃於先帝乃覆而殯之仍施諸厭劾
符書藥物等(厭益涉翻伏也劾/胡得翻治鬼曰劾)　秋八月壬子赦天下
三年夏六月宏農雨雹深三尺(雨于具翻度深/曰深音式禁翻)　鮮卑
宇文莫槐為其下所殺弟普撥立　拓拔綽卒子弗立
四年春正月丁酉安昌元公石鑒薨(封考異曰本傳鑒/  昌安縣矦今從)
(帝/紀)　夏五月匈奴郝散反攻上黨殺長吏秋八月郝散
帥衆降馮翊都尉殺之(郝呼各翻郝散若自上黨帥衆/向洛陽歸降當入河内界今為)
(馮翊都尉所殺蓋自穀逺歴河東界度河/至馮翊界而被殺也帥讀曰率降户江翻)是嵗大饑
司𨽻校尉傅咸卒(七考異曰三十國晉春秋元康四年/  月傅咸為司𨽻五年五月始親職)
(十月卒二書附年月多/差舛故以本傳為定)咸性剛簡風格峻整初為司𨽻
校尉上言貨賂流行所宐深絶時朝政寛弛權豪放恣
咸奏免河南尹澹等官(澹河南尹之名音/徒濫翻又徒覽翻)京師肅然
慕容廆徙居大棘城(廆自徒河之青山徙大棘城杜佑/曰棘城即帝顓頊之墟在營州郡)
(城東南一/百七十里)　拓抜弗卒叔父禄官立
五年夏六月東海雨雹深五寸(雨于具翻/深式浸翻)　荆揚兖豫
青徐六州大水　冬十月武庫火(春考異曰三十國晉/  秋云閏月宋志五)
(行志閏月庚寅/今從晉書帝紀)焚累代之寶(華傳曰趙王倫孫秀與華/有隙疾華如讐武庫火華)
(懼因此變作列兵固守然後救之故累代之寶及漢高/祖斬蛇劒王莽頭孔子屐等盡焚焉據通鑑則倫秀之)
(隙開於明年葢數誅大臣禍皆從/中起故華懼有變而列兵固守也)及二百萬人器械十
二月丙戍新作武庫大調兵器(調徒/釣翻)　拓抜禄官分其
國為三部一居上谷之北濡源之西自統之(水經注濡/水出禦夷)
(鎮東南鎮拓拔魏太武時所/置也師古曰濡音乃官翻)一居代郡參合陂之北(參/合)
(陂在代郡參合縣後漢晉省參/合縣拓抜魏復置縣屬梁城郡)使兄沙漠汗之子猗㐌
統之一居定襄之盛樂故城(定襄之盛樂二漢志曰成/樂後漢志屬雲中郡魏晉)
(省拓拔魏後置盛樂/郡汗音寒㐌徒河翻)使猗㐌弟猗盧統之猗盧善用兵
西擊匈奴烏桓諸部皆破之代人衛操與從子雄及同
郡箕澹(姓譜箕商箕子之後又晉/有大夫箕鄭父從才用翻)徃依拓抜氏説猗也
猗盧招納晉人猗㐌悦之任以國事晉人附者稍衆(史/言)
(拓抜氏益彊當是時晉朝大臣宗室雖已自相屠而四/方未為變也衛操箕澹輩何為去華就夷如是其早計)
(也中國之人可為凜凜矣漢嚴邉關之禁懼有罪者亡/命出塞耳若無威刑之迫乎其後一旦去桑梓而逐水)
(草是必有見也邉闗不之詰朝廷不之虞/晉之無政亦可知矣説輸芮翻下之説同)
六年春正月赦天下　下邳獻王晃薨以中書監張華
為司空太尉隴西王泰行尚書令徙封高宻王　夏郝
散弟度元與馮翊北地馬蘭羗盧水胡俱反(北地有馬/蘭山羗居)
(其中因為種落之名又按馬蘭山唐時屬同州界/時葢屬馮翊北地二郡界也盧水胡居安定界)殺北
地太守張損敗馮翊太守歐陽建(敗補/邁翻)征西大將軍趙
王倫信用嬖人琅邪孫秀與雍州刺史濟南解系爭軍
事更相表奏(嬖卑義翻又博計翻濟子禮翻解户買/翻姓也春秋晉有大夫解揚更工衡翻)歐
陽建亦表倫罪惡朝廷以倫撓亂關右(撓火高翻撓也/擾也又音擾又)
(女巧翻又尼交/翻又女敎翻)徴倫為車騎將軍以梁王肜為征西大
將軍都督雍涼二州諸軍事系與其弟御史中丞結皆
表請誅秀以謝氐羗張華以告梁王肜使誅之肜許諾
秀友人辛冉為之説肜曰(為于/偽翻)氐羗自反非秀之罪秀
由是得免倫至洛陽用秀計深交賈郭賈后大愛信之
(張華使梁王肜殺秀而不遂既至/洛陽獨不能明正其罪而誅之邪)倫因求録尚書事又
求尚書令張華裴頠固執以為不可倫秀由是怨之(為/倫)
(秀殺華頠/系張本)秋八月解系為郝度元所敗(敗禰/邁翻)秦雍氐羗
悉反立氐帥齊萬年為帝圍涇陽(涇陽縣前漢屬安定/郡後漢晉省賢曰涇)
(陽故城在今原州平/涼縣南帥所類翻)御史中丞周處彈劾不避權戚梁
王肜嘗違法處按劾之(劾户槩翻/又户得翻)冬十月詔以處為建
威將軍與振威將軍盧播(沈約志振威將軍始於/東漢之時宋登為之)俱𨽻
安西將軍夏矦駿以討齊萬年中書令陳準言於朝曰
駿及梁王皆貴戚非將帥之才(景懷皇后夏矦氏也故/駿為外戚夏户雅翻朝)
(直遥/翻)進不求名退不畏罪周處呉人忠直勇果有仇無
援宐詔積弩將軍孟觀以精兵萬人為處前鋒必能殄
冦不然梁王當使處先驅以不救而䧟之其敗必也朝
廷不從齊萬年聞處來曰周府君嘗為新平太守(袁山/松曰)
(漢獻帝興平元年分安定之鶉觚/右扶風之漆置新平郡唐為邠州)有文武才若專斷而
來(斷丁/亂翻)不可當也或受制於人此成禽耳　關中饑疫
　初略陽清水氐楊駒(略陽縣漢屬天水郡後漢改天/水郡為漢陽郡獻帝初平四年)
(分漢陽上郡置永陽郡魏改為廣魏郡武帝泰始中更/名略陽郡清水縣前漢屬天水郡後漢志省晉志復見)
始居仇池仇池方百頃其旁平地二十餘里四面斗絶
而高為羊腸蟠道三十六回而上(仇池漢書地理志所/謂天池大澤在武都)
(郡武都縣西水經注所謂瞿塘者也賢曰仇池山在今/成州上禄縣南三秦記曰仇池山在倉洛二谷之間常)
(為水所衝激故下石而上土形似覆壺仇池記曰仇池/百頃周回九千四十歩天形四方壁立千仞自然樓櫓)
(却敵分置調均竦起數丈有踰人力東西二門盤道下/至上凡有七里上則岡阜低昻泉流交灌煮水成鹽)
至其孫千萬附魏封為百頃王千萬孫飛龍浸彊盛徙
居略陽飛龍以其甥令狐茂搜為子茂搜避齊萬年之
亂十二月自畧陽帥部落四千家還保仇池自號輔國
將軍右賢王關中人士避亂者多依之茂搜迎接撫納
欲去者衛䕶資送之(是後楊氏遂世據/仇池帥讀曰率)　是嵗以揚烈
將軍巴西趙廞為益州刺史發梁益兵糧助雍州討氐
羗(廞許今翻為趙廞亂蜀殺/耿滕陳揌以啟巴氏張本)
七年春正月齊萬年屯梁山有衆七萬(前漢志扶風好/畤縣有梁山)
梁王肜夏矦駿使周處以五千兵擊之處曰軍無後繼
必敗不徒亡身為國取恥彤駿不聽逼遣之癸丑處與
盧播解系攻萬年於六陌(六陌在馬/嵬山西)處軍士未食肜促
令速進自旦戰至暮斬獲甚衆弦絶矢盡救兵不至左
右勸處退處按劒曰是吾効節致命之日也遂力戰而
死朝廷雖以尤肜而亦不能罪也(尤過/也)　秋七月雍秦
二州大旱疾疫米斛萬錢　丁丑京陵元公王渾薨九
月以尚書右僕射王戎為司徒太子太師何劭為尚書
左僕射戎為三公與時浮沈無所匡救委事僚寀(寀此/宰翻)
(説文曰同官為僚同地/為宷爾雅曰寀僚官)輕出遊放性復貪吝園田徧天
下每自執牙籌晝夜㑹計常若不足(復扶又翻/㑹古外翻)家有好
李賣之恐人得種(種章/勇翻)常鑚其核凡所賞抜專事虚名
阮咸之子瞻嘗見戎戎問曰聖人貴名敎老莊明自然
其㫖同異瞻曰將無同(程大昌曰不直云同而云將無/同者晉人語度自爾也庾亮辟)
(孟嘉為從事正旦大㑹褚裒問嘉何在亮曰但自覔之/裒歴觀指嘉曰將無是乎將無者猶言殆是此人也意)
(以為是而未敢自主也阮/瞻指孔老為同亦此意)戎咨嗟良久遂辟之時人謂
之三語掾(掾于/絹翻)是時王衍為尚書令南陽樂廣為河南
尹皆善清談宅心事外(宅居/也)名重當世朝野之人爭慕
效之衍與弟澄好題品人物舉世以為儀凖(朝直遥翻/好呼到翻)
衍神情明秀少時山濤見之嗟歎良久曰何物老嫗生
寧馨兒(少詩照翻楊正衡晉書音義嫗紆遇翻馨呼刑/翻嫗老婦之稱今人傳讀寧如寗武子之寗洪)
(邁隨筆曰今呉中人語尚多用寧馨字為言猶言若何/也劉夢得詩為問中華學道者㡬人雄猛得寧馨蓋得)
(其義以寧字/作平聲讀)然誤天下蒼生者未必非此人也樂廣性
冲約與物無競每談論以約言析理厭人之心而其所
不知黙如也凡論人必先稱其所長則所短不言自見
(厭於叶翻伏/也見賢遍翻)王澄及阮咸咸從子脩泰山胡母輔之(母/音)
(無姓譜齊宣王封母弟於母鄉其鄉本/胡國因曰胡母氏漢有太史胡母恭)陳國謝鯤城陽
王􁆎(􁆎晉書作尼案􁆎古仁字又音夷王􁆎字孝孫或/者當讀為仁字乎然永嘉三年書河内王尼即此)
(王􁆎也晉書曰尼城陽人或云/河内人若作尼則當音女夷翻)新蔡畢卓皆以任放為
達(帝分汝隂置新蔡郡任者任物/之自然放者縱其心而不制)至於醉狂裸體不以
為非胡母輔之嘗酣飲其子謙之闚而厲聲呼其父字
曰彦國年老不得為爾輔之歡笑呼入共飲畢卓嘗為
吏部郎比舍郎釀熟(比毗寐/翻近也)卓因醉夜至甕間盜飲之
為掌酒者所縛明旦視之乃畢吏部也樂廣聞而笑之
曰名敎内自有樂地(樂音/洛)何必乃爾初何晏等祖述老
莊立論以為天地萬物皆以無為本無也者開物成務
(易繫辭曰夫易開物成務韓康伯注曰言易通萬物之/志成天下之務張氏曰物凡物也務事也開明之也成)
(處之也事無大小不能明則何由處矣楊萬里曰開達/物理成就世務余謂何晏之㫖以為事事物物自無而)
(有無者物之未生事之未形見者也故曰/無者開物成務與諸儒説易之㫖不同)無徃而不存
者也隂陽恃以化生賢者恃以成德故無之為用無爵
而貴矣王衍之徒皆愛重之由是朝廷士大夫皆以浮
誕為美弛廢職業裴頠著崇有論以釋其蔽曰夫利欲
可損而未可絶有也事務可節而未可全無也葢有飾
為高談之具者深列有形之累盛陳空無之美形器之
累有徴(累力/瑞翻)空無之義難檢辯巧之文可悦似象之言
足惑衆聽眩焉溺其成說雖頗有異此心者辭不獲濟
屈於所習(濟通也謂虛無習以成俗崇有/者辭不能通其意遂為所屈也)因謂虛無之
理誠不可葢(葢掩/也)一唱百和(和户/卧翻)徃而不反遂薄綜世
之務賤功利之用高浮游之業卑經實之賢(經實謂有/經世之實)
(用/者)人情所徇名利從之於是文者衍其辭訥者贊其㫖
立言藉於虛無謂之𤣥妙處官不親所職謂之雅逺(處/昌)
(呂/翻)奉身散其亷操謂之曠達故砥礪之風彌以陵遲(砥/礪)
(謂砥節/礪行也)放者因斯或悖吉凶之禮(悖蒲/内翻)忽容止之表瀆
長㓜之序混貴賤之級甚者至于裸裎䙝慢無所不至
(裸裎露體也祼郎/果翻裎馳成翻)士行又虧矣(行下/孟翻)夫萬物之有形者
雖生于無然生以有為己分(物之未生則有無未分既/生而有則與無為己分矣)
則無是有之所遺者也(遺棄/也)故養既化之有非無用之
所能全也治既有之衆非無為之所能脩也(治直/之翻)心非
事也而制事必由於心然不可謂心為無也匠非器也
而制器必須於匠然不可謂匠非有也是以欲收重淵
之鱗非偃息之所能獲也(重直/龍翻)隕高墉之禽非靜拱之
所能捷也由此而觀濟有者皆有也虚無奚益於己有
之羣生哉然習俗已成頠論亦不能救也　拓跋猗㐌
度漠北廵因西略諸國(既度漠北遂西/行略取諸國)積五嵗降附者
三十餘國(降户/江翻)
八年春三月壬戍赦天下　秋九月荆豫徐揚冀五州
大水　初張魯在漢中賨人李氏自巴西宕渠徃依之
(宕渠縣漢屬巴郡蜀先主分置宕渠郡晉屬巴西郡唐/為渠州今渠州流江縣東北七十里有古賨國城李氏)
(之先廩君之苗裔也世居巴中秦幷天下以為黔中郡/薄賦斂之口嵗出錢四十巴人呼賦為賨因謂之賨人)
(焉又按晉志劉璋分巴郡墊江置巴西郡劉備割巴郡/之宕渠宣漢漢昌三縣置宕渠郡尋省以縣並屬巴西)
(郡則宕渠之屬巴西葢晉/時也賨徂宗翻宕徒浪翻)魏武帝克漢中(事見六十八/卷漢獻帝建)
(安二/十年)李氏將五百餘家歸之拜為將軍遷于畧陽北土
號曰巴氐(魏分臨渭平襄略陽清水四縣置/廣魏郡晉泰始中更名畧陽郡)其孫特庠
流皆有材武善騎射性任俠州黨多附之(俠户/頰翻)及齊萬
年反關中荐饑(荐才甸翻爾/雅仍饑為荐)略陽天水六郡民流移就
榖入漢川者數萬家道路有疾病窮乏者特兄弟常營
䕶振救之由是得衆心流民至漢中上書求寄食巴蜀
朝議不許遣侍御史李苾持節慰勞(朝直遥翻苾蒲必/翻又蒲蔑翻勞力)
(到/翻)且監察之(監古/銜翻)不令入劒閣苾至漢中受流民賂表
言流民十萬餘口非漢中一郡所能振贍蜀有倉儲人
復豐稔(復扶/又翻)宐令就食朝廷從之由是散在梁益不可
禁止李特至劒閣太息曰劉禪有如此地面縛於人豈
非庸才邪聞者異之(李特事始此八考異曰帝紀元康/七年關中饑  年雍州有年而華)
(陽國志三十國晉春秋皆云/八年特就榖入蜀今從之)　張華陳準以趙王梁王
相繼在關中皆雍容驕貴師老無功(雍容和緩自得之/貌驕貴以貴而自)
(驕也師久不决坐自困敝/為老言二王不任軍事)乃薦孟觀沈毅有文武才用
(沈持/林翻)使討齊萬年觀身當矢石大戰十數皆破之
　
　
　
　
　
　
　
　
　
　
　
　
　
　資治通鑑卷八十二
