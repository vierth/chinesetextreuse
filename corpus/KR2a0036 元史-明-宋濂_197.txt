
　元史卷一百九十八
　　明翰林學士亞中大夫知制誥兼修國史宋濂等修
　列傳第八十五
　　孝友二
王庸字伯常雄州歸信人事李氏母以孝聞母有疾庸
夜禱北辰至叩頭出血母疾遂愈及母卒哀毁幾絶露
處墓前旦夕悲號一夕雷雨暴至隣人持寢席往欲蔽
之見庸所臥之地獨不霑濕咸嘆異而去後復有蜜蜂
數十房來止其家嵗得蜜蠟以供祭祀
黄贇字止敬臨江人父君道延祐間求官京師留贇江
南時贇年幼及既長聞其父娶後妻居永平乃往省之
則父殁已三年矣庶母聞贇來盡挾其貲去更嫁拒不
見贇贇號哭語人曰吾之來爲省吾父也今不幸吾父
己殁思奉其柩歸而窆之莫知其墓苟得見庶母示以
葬所死不恨矣尚忍利遺財邪久之聞庶母居海濱亟
裹糧往庶母復拒之三日不納庶母之弟憐之與偕至
永平屬縣樂亭求父墓又弗得贇哭禱於神一夕夢老
父以杖指葬處曰見片磚即可得明日就其地求之庶
母之弟曰真是已歛時有某物可驗啓朽棺得父骨以
歸
石明三者與母居餘姚山中一日明三自外歸覔母不
見見壁穿而卧内有三虎子知母為虎所害乃盡殺虎
子礪巨斧立壁側伺母虎至斫其腦裂而死復往倚巖
石傍執斧伺候斫殺牡虎明三亦立死不仆張目如生
所執斧牢不可拔
劉琦岳州臨湘人生二嵗而母劉氏遭亂陷於兵琦獨
事其父稍長思其母不置常歎曰人皆有母而我獨無
輒歔欷泣下及冠請於父往求其母遍歴河之南北淮
之東西數嵗不得後求得於池州之貴池迎以歸養其
後十五年而父殁又三年而母殁終喪猶疏食有司上
其事旌表其門曰孝義
劉源歸徳中牟人母吳氏年七十餘病甚不能行適兵
火起且延至其家隣里俱逃源力不能救乃呼天號泣
趨入抱母為火所焚而死
祝公榮字大昌處州麗水人隠居養親事母甚孝母歿
居䘮盡禮竈突失火公榮力不能救乃伏棺悲哭其火
自滅鄉里異之塑二親像於堂朝夕事之如事生焉
陸思孝紹興山隂樵者性至孝母老病痢思孝醫禱久
之不效思孝方欲刲股肉為糜以進忽夢寐間怳若有
神人者授以藥劑思孝得而異之即以奉母其疾遂愈
姜兼嚴州淳安人七嵗而孤與二兄養母至孝母死兼
哀慕幾絶既葬獨居墓下朝夕哭奠寂焉荒山中躬自
樵㸑疏食飲水一衰麻寒暑不易同里陳氏戴氏子不
能事其父母聞兼之行慙感而悔皆迎養焉
胡伴侶鈞州密縣人其父實嘗患心疾數月幾死更數
醫俱莫能療伴侣乃齋沐焚香泣告於天以所佩小刀
於右脇傍刲其皮膚割脂一片煎藥以進父疾遂瘳其
傷亦旋愈朝廷乃表其門
王士𢎞延安中部人父摶有疾士𢎞傾家貲求醫見醫
即拜遍禱諸神叩額成瘡父殁哀毁盡禮廬墓三年足
未嘗至家墓廬上有奇鵲來巢飛鳥翔集與士𢎞親近
若相狎然衆咸異之終喪復建祠於塋前朔望必往奠
祭雖風雨不廢也有司上其事於朝旌表之
何従義延安洛川人祖良祖母李氏偕亡従義廬於墓
側旦夕哀慕不脱絰帶不食菜果惟啖疏食而已事父
世榮母王氏孝養尤至伯祖溫伯祖母郝氏叔祖恭叔
祖母賀氏叔祖讓叔祖母姜氏叔父珍叔母光氏皆無
子比其亡也従義咸為治葬築高墳祭奠以禮時人義
之
阿都齊大都固安州人天性篤孝幼孤養母母嘗有疾
醫治不痊阿都齊礪其所佩小刀拜天泣曰慈母生我
劬勞今當捐身報之乃割開左脇取肉一片作羮進母
母曰此何肉也其甘如是數日而病愈
高必達建昌人五嵗時父明大忽棄家逺游莫知所適
必達既長晝夜哀慕乃娶妻以養母而歴往四方求其
父十餘年不得見心愈悲忽相傳黄州全真道院中有
虚明子者學道三十年矣本姓高氏建昌人也匿姓名
為道人云必達詢問知為父即往拜之具言家世及已
之所生嵗月大父母之喪葬始末因哀號叩頭不己虚
明猶瞑坐不顧久之斥曰我非汝父不去何為必達留
侍左右不少懈辭氣哀惻可矜其徒謂虛明曰師有子
如此忍弗歸乎虛明不得已乃還家必達孝養篤至鄉
里稱之
曽徳漁陽人宗聖公五十七代孫母早亡父仲祥再娶
左氏仲祥遊襄陽樂其土俗因攜左氏家焉亂兵陷襄
陽遂失左氏德遍往南土求之五年乃得於廣海間奉
迎以歸孝養甚至有司以聞詔旌復其家
靳昺字克昌絳州曲沃人兄榮為奎章閣承制學士奉
母王氏官於朝母殁昺與兄榮護喪還家至平定大雷
雨流水驟至昺伏柩上榮呼之避水昺不忍舍去遂為
水所漂没後得王氏柩於三里外得昺屍於五里外詔
賜孝子靳昺碑
黄道賢泉州人嫡母唐無子道賢在襁褓而生母蘇以
疾去既長思念生母屢請於父得召之歸道賢竭力養
二母得其歡心父病篤道賢晝夜奉湯藥不離膝下遍
求良醫莫效乃夜禱於天願減已一紀之筭以益父壽
其父遂愈至元統二年乃歿果符一紀之數道賢居喪
盡禮負土築墳廬於墓側疏食終制至元二年有司上
其事旌其門曰孝子黄氏之門
史彥斌邳州人嗜學有孝行至正十四年河溢金鄉魚
臺墳墓多壞彥斌母卒慮有後患乃為厚棺刻銘曰邳
州沙河店史彥斌母柩仍以四鐵環釘其上然後葬明
年墓果為水所漂彥斌縛草為人置水中仰天呼曰母
棺被水不知其處願天矜憐哀子之心假此芻靈指示
母棺言訖涕泣横流乃乗舟隨草人所之經十餘日行
三百餘里草人止桑林中視之母柩在焉載歸復葬之
張紹祖字子讓潁州人讀書力學以孝行聞於朝特授
河南路儒學教授至正十五年奉父避兵山間賊至執
其父將殺之紹祖泣曰吾父耆徳善人不當害請殺我
以代父死且若等非父母所生乎何忍害人父也賊怒
以戈擊之戈應手挫鈍因而相謂曰此真孝子我不可
害乃釋之
李明徳瑞州路上高縣人讀書有志操孝行篤至至正
十四年亂兵陷袁州因抄掠上高兵執其父欲殺之明
徳泣告曰子豈不能代父乎願勿害吾父也兵遂殺明
徳而免其父後以高壽終
張緝字士明益都膠州人性孝友能詩文至正七年與
兄紳弟經同領鄉薦由澤州儒學正轉泰州幕職棄之
養親居揚州十五年揚州亂緝母姬氏方卧病賊突入
卧内舉槍欲刺姬緝以身蔽姬槍中緝脇三日而死
魏敬益字士友雄州容城人性至孝居母喪哀毁骨立
素好施與有男女失時者出資財為之嫁娶嵗凶老弱
之饑者為糜以食之敬益有田僅十六頃一日語其子
曰自吾買四莊村之田十頃環其村之民皆不能自給
吾深憫焉今將以田歸其人汝謹守餘田可無餒也乃
呼四莊村民諭之曰吾買若等業使若等貧不聊生有
親無以養吾之不仁甚矣請以田歸若等衆聞皆愕眙
不敢受強與之乃受而言諸有司有司以聞於中書請
加旌表丞相賀太平歎曰世乃有斯人哉
湯霖字伯雨龍興新建人早喪父事母至孝母嘗病熱
更數醫弗能效母不肯飲藥曰惟得冰我疾乃可愈爾
時天氣甚燠霖求冰不得累日號哭於池上忽聞池中
戛戛有聲拭淚視之乃冰澌也亟取以奉母其疾果愈
孫抑字希武世居晉寧洪洞縣抑登進士第歴仕至刑
部郎中闗保之變挈父母妻子避兵平陽之栢村有亂
兵至村剽掠拔白刃嚇抑母求財不得舉刃欲斫之抑
亟以身蔽母請代受斫母乃得釋而抑父被虜去不知
所之或語之曰汝父被驅而東矣然東軍得所掠民皆
殺之汝慎無往就死也抑曰吾可畏死而棄其父乎遂
往出入死地屢瀕危殆卒得父以歸
石永紹興新昌人性淳厚事親至孝值亂兵掠鄉里永
父謙孫年八十老不能行永負父匿山谷中亂兵執其
父欲殺之永亟前抱父請以身代兵遂殺永而釋其父
王克己延安中部人父伯通歿克己負土築墳廬於墓
側摩該縦兵暴掠縣民皆逃竄克己獨守墓不去家人
呼之避兵克己曰吾誓守墓三年以報吾親雖死不可
棄也遂不去俄而兵至見其身衣衰絰形容憔悴曰此
孝子也遂不忍害竟終喪而歸
劉思敬延安宜君人事其繼母沙氏杜氏孝養之至無
異親母父年八十兩目俱喪明㑹亂兵剽掠其鄉思敬
負父避於巖穴中有兵至欲殺思敬思敬泣言曰我父
老矣又無目我死不足惜使我父何依乎兵憐其孝不
忍殺父子皆免於難
呂祐字伯通晉安人至正二十六年郡城破有卒入其
室拔白刃脅其母林氏索財寶不得揮刃欲斫母祐急
以身蔽母而奪其刃手指盡裂被傷仆地良久而甦開
目視母曰母幸無恙我死無憾矣遂瞑目死
周樂溫州瑞安人宋狀元坦之後父日成通經能文海
賊竊據温州拘日成置海舟上樂隨往事其父甚謹一
日賊酋遣人沉日成於水樂泣請曰我有祖母幸留父
侍養請以己代父死不聴樂抱父不忍捨遂同死焉
　
　
　
　
　
　
　
　元史卷一百九十八
元史卷一百九十八考證
石永紹興新昌人　萬姓統譜作石永夀按地理志紹
　興瑞州所屬並有新昌元史類編以永為瑞州新昌
　人
