
　大事記續編卷五十七　　　明　王禕　撰
唐𤣥宗明皇帝開元元年春正月乙亥吏部尚書蕭至
忠為中書令(以通/鑑修)二月以髙麗大榮祚為渤海郡王(以/吕)
(祖謙標/目修)夏六月丙辰兵部尚書郭元振同三品(以通/鑑修)秋
七月甲子岑羲蕭至忠竇懐貞伏誅
　解題曰𤣥宗為太子乆矣即位又一年矣彼羣臣之
　黨附公主者邪謀亦可息矣而宰相七人五出其門
　文武大半附之潜謀廢立不至於殄滅不止也亦如
　貞元二十一年三月憲宗為太子七月監國八月即
　位而伾文之黨方依慿為姦由此觀之小人假之以
　尺寸之柄何所不至哉事見通鑑
十二月庚寅改元改三省官名(以新舊/紀修)
　解題曰宋庠紀年通譜受開元神武之號故改元開
　元
壬寅姚崇兼紫㣲令癸丑貶張説為刺史劉幽求罷甲
寅黄門侍郎盧懐慎同平章事(以新/紀修)
　解題曰按通典先天之前宰相之員頗多景龍中至
　十餘人開元以來常以二人為限多則三人
唐𤣥宗明皇帝開元二年春正月丙寅姚崇奏沙汰僧
尼(以吕祖謙/標目修)壬寅定内外官出入之式(以吕祖謙/標目修)置左
右教坊(以吕祖謙/標目修)甲申并州節度大使薛納同三品代
契丹(以新/紀修)
　解題曰按桞芳唐厯唐制命將賜旌節得以専征曰
　大總管總管髙祖制也鎮軍曰大都督都督行軍曰
　大總管總管太宗制也都督持節則為將不持節則
　不為將髙祖制也詩節將曰都督朔方曰大總管邉
　劇之州别置經畧使沃衍之州别置營田使則天制
　也鎮軍曰節度大使節度使親王行軍總統大將曰
　元帥𤣥宗制也其後漸加命數以崇其權邉將大開
　元中諸道節度兼經畧支度營田使或兼採訪使季
　年盡領之而又益官與使朔方自四使外又有塩池
　使押諸蕃部落使六城水陸使單于安北二都䕶河
　東兼大同軍使范陽兼水陸運使平盧兼陸運使押
　兩蕃并渤海黑水等四府使河北海運使河西節度
　兼長行轉運使九姓等使赤水軍使劍南節度兼山
　南西道採訪使北庭兼瀚海軍使隴右兼河源軍使
　凡命將則曰持節不書從簡也事見通鑑
十二月甲子置隴右節度大使(以吕祖謙/標目修)
　解題曰按方鎮表隴右節度開元置亦曰隴西節度
　兼經略大使領秦河渭鄯蘭臨武洮岷廓疊宕治鄯
　州至徳天水太守兼防禦守捉使大中三年陞為秦
　成兩州經略天雄軍使伍年置歸義軍節度使領沙
　甘瓜肅鄯伊西河蘭岷廓治沙州咸通四年河鄯西
　𨽻涼州伍年陞秦成為天雄軍節度觀察等使増領
　階州文徳成州𨽻威戎軍
唐𤣥宗明皇帝開元三年春正月丁亥立子郢王嗣謙
為皇太子(以新舊/紀修)癸卯盧懐貞檢校吏部尚書兼黄門
監(以通/鑑修)貶御史大夫宋璟為刺史(以通/鑑修)突厥十姓部落
降二月以河南地處之(以吕祖謙/標目修)夏四月以羽林大將
軍薛訥為大總管居凉州右衛大將軍郭䖍瓘為大總
管居并州備突厥(以通/鑑修)五月山東蝗(以通/鑑修)秋七月庚辰
朔日有食之(通/鑑)初置侍讀官(以吕祖謙/標目修)
　解題曰𤣥宗可謂有志於學矣惜懐素無量章句陋
　儒不知帝王之學問不能致之於髙明光大之地也
　事見通鑑
唐𤣥宗明皇帝開元四年春正月癸未殺尚衣奉御長
孫昕(朱熹/綱目)丙午鄫王嗣真遥領安北大都䕶陜王嗣昇
遥領安西大都䕶諸王遥領節度自此始(以通/鑑修)二月丙
辰帝幸温湯丁邜還宫(以新/紀修)夏五月庭試縣令以治民
䇿(以吕祖謙/標目修)遣監察御史楊範臣求海南珠翠範臣諫
乃止(以吕祖謙/標目修)六月癸亥太上皇崩於百福殿(以吕祖/謙標目)
(修/)
　觧題曰宋敏求長安志百福殿在西内公主殿之西
唐𤣥宗明皇帝開元五年春正月癸邜太廟四室壊避
殿輟朝(以新/紀修)
　解題曰按新舊史列傳帝將幸東都而太廟屋壊召
　宋璟蘇頲問其故對曰三年之䘮未終不可以行幸
　壊壓之變天所以示戒宜停東幸脩徳以荅至譴以
　問姚崇對曰隋取苻堅故殿以營廟而唐因之(胡寅/曰唐)
　(有天下不自建廟而因隋故屋非禮大/矣太宗營繕甚多而忽其所當先何哉)乆來枯木壊
　與行㑹不縁行而壊且四海為家兩京相接陛下以
　闗中無年因幸東都百司已戒不可失信望移神主
　於太極殿改造新廟以申誠敬帝曰卿言正合朕意
　賜絹二百匹車駕乃幸東都因令崇五日一參仍入
　閤供奉右散騎常侍禇無量上疏曰王者陰盛陽㣲
　則先祖見變今後宫非御幸者宜悉出之以應變異
　舉畯良撙奢靡輕賦慎刑納諫争察謟諛繼絶世則
　天下和㑹災異訖息帝是崇語惟先格王正厥事此
　自昔臣子警君之至情也𤣥宗畏天之誠本自不篤
　而崇又逢其惡撤其防而破其鑰則亦何所不至哉
　末年之事崇不得不執其咎也
唐𤣥宗明皇帝開元六年春正月辛酉禁惡錢(以通/鑑修)秋
八月令州縣嵗十二月行鄉飲酒禮(朱熹/綱目)始加賦以給
官俸(以朱熹/綱目修)
　觧題曰葉適曰自五胡之亂北方相承百官無俸以
　户自給雖太宗之治猶未及規畫也唐之常賦不為
　輕矣又加賦焉崔沔之論過矣公廨錢在京官之俸
　也故有税錢令史事見通鑑(通典唐給禄之制京官/正一品米七百石錢九)
　(千八百從一品米六百石正二品米五百石錢八千/從二品米四百六十石正三品米四百石錢六千一)
　(百從三品米三百六十石正四品米三百石錢四千/二百從四品米二百六十石正五品米二百石錢三)
　(千六百從五品米一百六十石正六品米一百石錢/二千四百從六品米九十石正七品米八十石錢二)
　(千二百從七品米七十石正八品米六十七石錢一/千六百從八品米六十二石正九品米五十七石錢)
　(一千三百從九品米五十二石外官各降一等其幹/力防關庶僕别給内外官並給職田京官諸司及郡)
　(縣又給公/廨田有差)
冬十一月辛邜帝至自東都(以新舊/紀修)
唐𤣥宗明皇帝開元七年夏五月己丑朔日有食之(以/新)
(紀/修)秋八月敕五服並從禮傳(朱熹/綱目)是嵗置劒南節度使
(以吕祖謙/標目修)
　解題曰按方鎮表開元七年益州長史領劒南支度
　營田松當姚嶲州防禦處置兵馬經略使節度使領
　益彭蜀漢眉綿梓遂卭劒榮陵嘉普資嶲黎戎雄茂
　簡龍雅濾合二十二年兼山南西道採訪處置使號
　山劒西道増領文扶姚二十八年増領奉天寳増領
　霸至徳更號西川節度増領果梓遂綿劒龍閬普陵
　濾榮資簡𨽻東川節度寳應劍南又領松當悉柘翼
　恭静環真廣徳復領東川十五州大厯元年復還東
　川三年劒南増領乾興元果𨽻山南西道永貞西川
　増領古州元和三年涪𨽻黔中節度四年復領資簡
　咸通八年置定邉軍節度觀察處置等使領嶲眉蜀
　卭雅嘉黎十一年廢復𨽻西川中和二年置保勝軍
　防禦使綿漢皆置防禦使置彭州防禦使文徳置平
　軍節度使領卭蜀黎雅陞彭州防禦為威戎軍節度
　使領彭文成龍茂大順廢復𨽻西川景福元年彭州
　𨽻龍劒節度三年文州𨽻興文節度
唐𤣥宗明皇帝開元八年春正月辛巳宋璟蘇頲罷京
兆尹源乾曜為黄門侍郎并州長史張嘉貞為中書侍
郎同平章事(以新舊/紀修)弛錢禁(以通/鑑修)夏五月丁邜源乾曜
為侍中張嘉貞為中書令(以新舊/紀修)六月庚寅洛瀍榖水
溢(新/紀)秋九月壬申突厥入冦敗河西兵毗伽可汗復振
(以新舊/紀修)冬十月帝幸長春宫壬午獵于下邽庚寅温湯
十一月乙邜還宫
唐𤣥宗明皇帝開元九年春正月以監察御史宇文融
為覆田使(以通鑑/列傳修)
　解題曰程逈曰杜佑理道要訣記宇文融檢責客户
　除每州計㑹歸本貫外更令所在編附其寛鄉有剩
　田者約三四十州其浮户任其親戚鄉里相就每十
　户以上共作一坊每户給五畆充宅并造一兩間屋
　宇開巷陌立閭伍種桑棗築園蔬使親隣不失丁别
　量給五十畆以上為私田任其自營種率十丁於近
　坊更共給一頃以為公田共令營種每丁一月役功
　三日十丁一年得三百六十日營公田不啻得足計
　平收一年不减百石便納隨近州縣倉更無租税既
　是營田户且免征行按堵有餘必不流散逈據此説
　葢以征戍撓壊租調法故以是救之
夏四月蘭池胡康待賔冦邉(新/紀)戊戌舉縣令(以通/鑑修)秋七
月己酉幽州都督節度河北諸軍大使王晙擒康待賔
(以通/鍳修)九月乙巳朔日有蝕之(新/紀)丁未梁文獻公姚崇卒
(以通/鑑修)癸亥天兵軍節度使張説為兵部尚書同三品(以/新)
(紀/修)
唐𤣥宗明皇帝開元十年春正月丁巳帝幸東都(以新/舊紀)
(修/)癸亥收公廨税錢充官俸(以舊紀/通鑑修)
　解題曰按新史食貨志中書舍人張嘉貞陳其不便
　遂罷天下公廨本錢充税户以給百官
夏四月己亥張説兼朔方節度使(通/鑑)
　解題曰宰相兼節度使人謂始於張説非也武徳六
　年楊恭仁以中書令檢校涼州軍事其來非一日矣
　(葉夢得曰開元四年郯王嗣真除安北大都䕶充河/西道及四鎮諸蕃落大使知節度使親王遥領節度)
　(使自此始以安北大都䕶張知運為副使於是有副/使李林甫遥領隴右節度使以杜希逸為留後於是)
　(有留後文宗備/問頗具本末)
五月辛酉伊汝水溢(新/紀)
　解題曰按水經伊水出南陽縣西荀渠山東北過陸
　渾縣南又東北過新城縣南又東北過伊闕中又東
　北至洛陽南北入于洛汝水出河南梁縣勉卿西天
　息山東南過其縣北又東南逕頴川郟縣南又東南
　過定陵縣北又東南過郾縣北又東南過汝南上蔡
　縣西又東南過平輿縣南又東至原鹿縣南入于淮
唐𤣥宗明皇帝開元十一年春正月庚辰帝幸潞州以
故第為飛龍宫辛邜次并州以并州為北都(以新舊紀/通鑑修)
二月己酉張嘉貞貶刺史(以新/紀修)壬子祭后土于汾陰三
月庚午至自汾陰(以新舊/紀修)夏四月甲子張説為中書令
吏部尚書王晙為兵部尚書同三品(以新舊/紀修)五月乙丑
復中宗于大廟(新/紀)己丑王晙兼朔方節度大使(以通/鑑修)置
麗正書院(以吕祖謙/標目修)秋八月戊申尊宣皇帝曰獻祖光
皇帝曰懿祖祔大廟九室(以新舊紀/通鑑修)冬十月作温泉宫
(以通/鑑修)十一月戊子初置長從宿衛(以吕祖謙/標目修)
　解題曰按兵志始以彍騎分𨽻十二衛總十二萬為
　六畨每衛萬人京兆六萬六千同州九千蒲州萬三
　千三百絳州二千六百晉州千五百岐州六千河南
　府三千陜虢汝鄭懐汴六州各六百内弩手六千會
　要十六年彍騎弩手改為左右羽林騎事見通鑑(按/唐)
　(十六衛惟左右衛驍衛武衛威衛領軍衛金吾衛領/諸府監門衛千牛衛不領所以彍騎惟𨽻十二衛也)
十二月庚申貶王晙為刺史(新/紀)是嵗改政事堂曰中書
門下(以吕祖謙/標目修)
唐𤣥宗明皇帝開元十二年夏六月以兵部員外郎宇
文融為勸農使(以通/鑑修)山東旱選近臣五人為刺史(以通/鑑修)
秋七月癸亥楊思朂平溪州蠻(以通/鑑修)己邜廢皇后王氏
為庻人冬十月卒(以新/紀修)八月己亥宇文融為御史中丞
(通/鑑)十一月庚午帝幸東都(以新舊/紀修)閠十二月丙辰朔日
日有食之(新/紀)
唐𤣥宗明皇帝開元十三年春二月庚申宇文融兼户
部侍郎(以通/鑑修)乙亥更命長從宿衛曰彍騎(吕祖謙/標目)選諸
司長官十一人為刺史(以通/鑑修)三月皇太子及王四人更
名立八人為王(以本/紀修)丙申禁錮酷吏來俊臣等二十三
人子孫(以舊/紀修)夏四月丁巳改麗正書院為集賢殿書院
(以舊/紀修)冬十月辛酉帝如兖州十一月庚寅封㤗山辛邜
禅社首(以新舊/紀修)癸巳加内外閑廐使王毛仲開府儀同
三司(以通/鑑修)丙申帝幸孔子宅以太牢祭墓十一月己巳
如東都(以新舊/紀修)
唐𤣥宗明皇帝開元十四年春邕州獠反二月遣楊思
朂討之(以新紀/通鑑修)夏四月丁巳户部侍郎李元紘為中書
侍郎同平章事庚申張説罷(以新/紀修)
　解題曰按新舊史列傳説為右丞相兼中書令停中
　書令罷政事又乞停右丞相不許餘見通鑑
唐𤣥宗明皇帝開元十五年春正月辛丑涼州都督王
君㚟大破吐蕃於青海(以吕祖謙/標目修)二月出宇文融為刺
史(以通/鑑修)夏五月癸酉以皇子領州牧刺史都督節度大
使自是不復出閣(以吕祖謙/標目修)秋七月甲戍震興教門觀
災(新/紀)庚寅洛水溢八月澗糓溢(新/紀)九月丙子吐蕃冦𤓰
州閏九月庚子圍安西(以新/紀修)庚申回紇襲甘州殺王君
㚟(以吕祖謙/標目修)冬十月己邜帝至自東都(以新舊/紀修)
唐𤣥宗明皇帝開元十六年春正月乙邜瀧州獠反遣
楊思勗討之(以通/鑑修)二月壬辰改彍騎為左右羽林軍飛
騎(通/鑑)秋七月乙巳河西節度使蕭嵩等大破吐蕃克其
大莫門城八月辛邜復敗之于祁連城(以新紀/通鑑修)
　解題曰洮州有莫門軍甘州張掖縣有祁連山
唐𤣥宗明皇帝開元十七年春三月戊戍𤓰州都督張
守珪大破吐蕃于大同軍(以通/鑑修)甲寅朔方節度使信安
王褘克吐蕃石堡城(以吕祖謙/標目修)
　解題曰會要石堡城在鄯州鄯城縣西本吐蕃鐵仭
　城改為武軍二十九年䧟吐蕃天寳八載拔之改為
　神武軍餘見通鑑
夏四月乙亥大風震藍田山崩(新/紀)六月甲戍源乾曜杜
暹李元紘罷蕭嵩兼中書令户部侍郎宇文融為黄門
侍郎兵部侍郎裴光庭為中書侍郎同平章事(以新舊/紀修)
秋八月癸亥立千秋節(以通/鑑修)宇文融始置諸史九月坐
貶汝州刺史(以吕祖謙/標目修)
唐𤣥宗明皇帝開元十八年春正月辛邜裴光庭為侍
中(新/紀)二月丙寅大雨雷震左飛龍廐災(新/紀)癸酉初令百
官選勝行樂(以吕祖謙/標目修)夏四月乙邜築京師外郭(以新/舊紀)
(修/)乙丑裴光庭兼吏部尚書始用循資格(以吕祖謙/標目修)
　解題曰杜佑曰此起於後魏崔亮停年之制也事見
　通鑑
五月乙酉奚契丹叛附突厥(以新/紀修)六月甲子彗星出于
五車(以新/紀修)冬十月吐蕃和親(以吕祖謙/標目修)是嵗天下奏死
罪止四十二人(通/鑑)
唐𤣥宗明皇帝開元十九年春正月壬戍貶王毛仲為
瀼州别駕　尋殺之(以舊紀/通鑑修)夏四月丙申立太公廟(新/紀)
秋九月辛未許吐蕃互市(以通/鑑修)冬十月丙申帝幸東都
(以新舊/紀修)
唐𤣥宗明皇帝開元二十年春正月乙邜以信安王禕
為河東河北行軍副元帥伐契丹(以新/紀修)二月甲戍朔日
有食之(以通鑑/目録修)三月己巳信安王禕敗奚契丹于薊州
(以新/紀修)秋八月辛未朔日有食之(以新/紀修)九月乙巳行開元
禮(以舊/紀修)冬十月帝幸潞州十一月如北都祠后土於汾
陰十二月辛未至自汾陰(以新舊/紀修)
　解題曰鼂補之曰祠后土非古也曠代不講而明皇
　行之行之十年不復講矣而蕭嵩勸之惜哉事見通
　鑑
唐𤣥宗明皇帝開元二十一年春三月乙巳裴光庭薨
甲寅尚書右丞韓休為黄門侍郎同平章事(以新/紀修)閏三
月癸酉幽州副總管郭英傑及契丹戰于都山敗死(以/新)
(紀/修)
　解題曰都山在易州滿城縣東北五百里奚地也
秋七月乙丑朔日有食之(通/鑑)九月立子七人為王(以本/紀修)
冬十二月丁巳蕭嵩韓休罷京兆尹裴耀卿為黄門侍
郎起復前中書侍郎張九齡同平章事(以新舊紀/及通鑑修)是時
天下官一萬七千六百餘員吏五萬七千四百餘人(以/吕)
(祖謙標/目修)分天下為十五道置採訪使(以吕祖謙/標目修)
　解題曰京畿治京城内闗内以京官領都畿治東都
　河南治汴州河東治蒲州河北治魏州山南東道治
　襄州山南西道治梁州隴右治鄯州淮南治揚州江
　南東道治蘇州江南西道治洪州黔中治黔州劒南
　治葢州嶺南治廣州按通典初節度與採訪各置一
　人天寳中始一人兼領之九年勑採訪使但舉大綱
　郡務並委郡守至徳之後改為觀察皆并領都團練
　使分天下為四十餘道大者十餘州小者二三其職
　若古之刺史云
監察御史楊慎矜知太府始徴布帛折􁀙錢(以吕祖謙/標目修)
唐𤣥宗明皇帝開元二十二年春正月己巳帝幸東都
(以新舊/紀修)夏五月戊子裴曜卿為侍中張九齡為中書令
黄門侍郎李林甫為禮部尚書同三品是日大風拔木
(以新/紀修)
　解題曰按新舊史列傳林甫善音律舅姜皎愛之源
　乾曜執政與皎為姻家而乾曜子挈為林甫求司門
　郎中乾曜曰歌奴豈郎中材耶歌奴林甫小字也授
　以諭徳累遷國子司業宇文融為御史中丞引與同
　列稍厯吏部侍郎時武惠妃寵傾後宫子夀王盛王
　以母愛寵異林甫因中人白妃願保䕶夀王妃徳之
　裴光庭妻武三思女也與林甫私中官髙力士本出
　三思家光庭卒武氏祈力士請林甫代其夫位力士
　未敢𤼵而帝因蕭嵩言自用韓休方具詔力士漏於
　武氏乃令林甫白休休既相甚徳林甫而與嵩隙乃
　薦林甫堪為宰相妃陰助之即拜黄門侍郎通鑑疑
　而不取孫甫曰帝王之命輔相或自知其人或大臣
　所薦必才徳素著始協天下之望林甫先圖郎官乾
　曜不許則其人可知矣及宇文融引為中丞侍郎無
　一善可稱雖為韓休所薦休之言亦未必取信於主
　但武妃力士内為之助遂至大用爾輔相之人不擇
　其才徳之素但取嬖寵之言而任之此所以致天下
　之亂也
唐𤣥宗明皇帝開元二十三年春正月加張守珪羽林
大將軍御史大夫(以列/傳修)
　解題曰吕祖謙曰郝靈筌得黙啜之首宋璟抑其賞
　而不與逾年始受郎將况御史大夫而可授之守珪
　乎宋璟之於靈􁀙九齡之於守珪其意一也然璟當
　開元之初明皇之心術猶未蠧則其靳之也易當此
　之時明皇開邉之心已縱小人蠧壊之疾已深則其
　靳之也難若其欲用牛仙客以為相則九齡於此不
　惟不可靳而且為所亂矣事見通鑑
冬十月戊申突騎施冦邉(以新/紀修)閏十一月壬午朔日有
食之(以新/紀修)
　
　
　
　
　
　
　
　
　
　
　
　大事記續編卷五十七
