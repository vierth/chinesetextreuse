書卷二十五
　　唐　散　騎　常　侍　姚　思　廉　撰
　列傳第十九
　　裴忌　　孫瑒
裴忌字無畏河東聞喜人也祖髦梁中散大夫父之平
倜儻有志略召補文徳主帥梁普通中衆軍北伐之平
隨都督夏侯亶克定渦潼以功封費縣侯㑹衡州部民
相聚㓂抄詔以之平為假節超武將軍都督衡州五郡
征討諸軍事及之平至即皆平殄梁武帝甚嘉賞之元
帝承聖中累遷散騎常侍右衛將軍晉陵太守世祖即
位除光禄大夫慈訓宫衛尉並不就乃築山穿池植以
卉木居處其中有終焉之志天康元年卒贈仁威將軍
光禄大夫諡曰僖子忌少聰敏有識量頗渉史傳為當
時所稱解褐梁豫章王法曹參軍侯景之亂忌招集勇
力隨髙祖征討累功為寧逺將軍及髙祖誅王僧辯僧
辯弟僧智舉兵據吳郡髙祖遣黄他率衆攻之僧智出
兵於西昌門拒戰他與相持不能克髙祖謂忌曰三吳
奥壤舊稱饒沃雖凶荒之餘猶為殷盛而今賊徒扇聚
天下摇心非公無以定之宜善思其䇿忌乃勒部下精
兵輕行倍道自錢塘直趣吳郡夜至城下鼓譟薄之僧
智疑大軍至輕舟奔杜龕忌入據其郡髙祖嘉之表授
吳郡太守髙祖受禪徵為左衞將軍天嘉初出為持節
南康内史時義安太守張紹賔據郡反世祖以忌為持
節都督嶺北諸軍事率衆討平之還除散騎常侍司徒
左長史五年授雲麾將軍衞尉卿封東興縣侯邑六百
户及華皎稱兵上流髙宗時為録尚書輔政盡命衆軍
出討委忌總知中外城防諸軍事及晈平髙宗即位太
建元年授東陽太守改封樂安縣侯邑一千户四年入
為太府卿五年轉都官尚書吳明徹督衆軍北伐詔忌
以本官監眀徹軍淮南平授軍師將軍豫州刺史忌善
於綏撫甚得民和改授使持節都督譙州諸軍事譙州
刺史未及之官㑹眀徹受詔進討彭汴以忌為都督與
眀徹犄角俱進吕梁軍敗陷于周周授上開府隋開皇
十四年卒於長安時年七十三
孫瑒字徳璉吳郡吳人也祖文惠齊越騎校尉清逺太
守父循道梁中散大夫以雅素知名瑒少倜儻好謀略
博渉經史尤便書翰起家梁輕車臨川嗣王行参軍累
遷為安西邵陵王水曹中兵参軍事王出鎮郢州瑒盡
室隨府甚被賞遇太清之難授假節宣猛將軍軍主王
僧辯之討侯景也王琳為前軍琳與瑒同門乃表薦為
戎昭將軍宜都太守仍從僧辯救徐文盛於武昌㑹郢
州䧟乃留軍鎮巴陵脩戰守之備俄而侯景兵至日夜
攻圍瑒督所部兵悉力拒戰賊衆奔退瑒從大軍沿流
而下及克姑孰瑒力戰有功除員外散騎常侍封富陽
縣侯邑一千户尋授假節雄信將軍衡陽内史未及之
官仍遷衡州平南府司馬破黄洞蠻賊有功除東莞太
守行廣州刺史尋除智武將軍監湘州事敬帝嗣位授
持節仁威將軍巴州刺史髙祖受禪王琳立梁永嘉王
蕭荘於郢州徵瑒為太府卿加通直散騎常侍及王琳
入宼以瑒為使持節散騎常侍都督郢荆巴武湘五州
諸軍事安西將軍郢州刺史總留府之任周遣大將史
寧率衆四萬乘虚奄至瑒助防張世責舉外城以應之
所失軍民男女三千餘口周軍又起土山髙梯日夜攻
逼因風縱火燒其内城南面五十餘樓時瑒兵不滿千
人乗城拒守瑒親自撫廵行酒賦食士卒皆為之用命
周人苦攻不能克乃矯授瑒柱國郢州刺史封萬户郡
公瑒偽許以緩之而潜修戰具樓雉器械一朝嚴設周
人甚憚焉及聞大軍敗王琳乗勝而進周兵乃解瑒於
是盡有中流之地集其將士而謂之曰吾與王公陳力
恊義同奬梁室亦已勤矣今時事如此天可違乎遂遣
使奉表詣闕天嘉元年授使持節散騎常侍安南將軍
湘州刺史封定襄縣侯邑一千户瑒懐不自安乃固請
入朝徵為散騎常侍中領軍未拜而世祖從容謂瑒曰
昔朱買臣願為本郡卿豈有意乎仍改授持節安東將
軍吳郡太守給鼓吹一部及將之鎮乗輿幸近畿饑送
鄉里榮之秩滿徵拜散騎常侍中護軍鼓吹如故留異
之反東陽詔瑒督舟師進討異平遷鎮右將軍常侍鼓
吹並如故頃之出為使持節安東將軍建安太守光大
中以公事免尋起為通直散騎常侍髙宗即位以瑒功
名素著深委任焉太建四年授都督荆信二州諸軍事
安西將軍荆州刺史出鎮公安瑒增脩城池懐服邉逺
為隣境所憚居職六年又以事免更為通直散騎常侍
及吳眀徹軍敗吕梁授使持節督縁江水陸諸軍事鎮
西將軍給鼓吹一部尋授散騎常侍都督荆郢巴武湘
五州諸軍事郢州刺史持節將軍鼓吹並如故十二年
坐疆場交通抵罪後主嗣位復除通直散騎常侍兼起
部尚書尋除中護軍復爵邑入為度支尚書領歩兵校
尉俄加散騎常侍遷侍中祠部尚書後主頻幸其第及
著詩賦述勲徳之美展君臣之意焉又為五兵尚書領
右軍將軍侍中如故以年老累乞骸骨優詔不許禎眀
元年卒官時年七十二後主臨哭甚哀贈護軍將軍侍
中如故給鼓吹一部朝服一具衣一襲䘮事量加資給
諡曰桓子瑒事親以孝聞於諸弟甚篤睦性通泰有財
物散之親友其自居處頗失於奢豪庭院穿築極林泉
之致歌鍾舞女當世罕儔賔客填門軒蓋不絶及出鎮
郢州乃合十餘船為大舫於中立亭池植荷芰每良辰
美景賔僚並集泛長江而置酒亦一時之勝賞焉常於
山齋設講肆集元儒之士冬夏資奉為學者所稱而處
已率易不以名位驕物時皇興寺朗法師該通釋典瑒
每造講筵時有抗論法侣莫不傾心又巧思過人為起
部尚書軍國器械多所創立有鑒識男女婚姻皆擇素
貴及卒尚書令江總為其誌銘後主又題銘後四十字
遣左民尚書蔡徵宣敕就宅鐫之其詞曰秋風動竹煙
水驚波幾人樵徑何處山阿今時日月宿昔綺羅天長
路逺地久靈多功臣未勒此意如何時論以為榮瑒二
十一子咸有父風世子讓早卒第二子訓頗知名歴臨
湘令直閤將軍髙唐太守陳亡入隋
史臣曰在梁之季冦賊實繁髙祖建義杖旗將寧區夏
裴忌早識攀附每預戎麾摧鋒却敵立功者數矣孫瑒
有文武幹畧見知時主及行軍用兵師司馬之法至於
戰勝攻取屢著勲庸加以好施接物士咸慕向然性不
循恒頻以罪免蓋亦陳湯之徒焉
　
　
　
　
　
　
　
　
　陳書卷二十五
　陳書卷二十五考證
孫瑒傳孫瑒字德璉○瑒一本作陽
　
　
　
　
　
　
　
　
　
　
　
　
　
　陳書卷二十五考證
