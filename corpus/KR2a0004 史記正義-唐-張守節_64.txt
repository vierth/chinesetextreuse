史記正義卷六十二
　　　　　　　　　　　　唐　張守節　撰
管晏列傳第二　　　　　　史記六十二
管仲夷吾者穎上人也(韋昭云管夷姬姓之/後管嚴之子敬仲也)少時常與
鮑叔牙㳺鮑叔知其賢管仲貧困常欺鮑叔鮑叔終善
遇之不以為言已而鮑叔事齊公子小白管仲事公子
糾及小白立為桓公公子糾死管仲囚焉鮑叔遂進管
仲(齊世家云鮑叔曰君將治齊則髙傒與叔牙足矣且/欲霸王非管夷吾不可夷吾之居國國重不可失也)
(桓公從之韋昭云鮑叔齊大夫/姒姓之後鮑叔之子叔牙也)管仲既用任政於齊(管/子)
(云相齊以九恵之教一曰老二曰慈三曰孤四/曰疾五曰獨六曰病七曰通八曰賑九曰絶也)齊桓公
以霸九合諸侯一匡天下管仲之謀也管仲曰吾始困
時嘗與鮑叔賈分財利(賈音/古)多自與鮑叔不以我為貪
知我貧也吾嘗為鮑叔謀事而更窮困鮑叔不以我為
愚知時有利不利也吾嘗三仕三見逐於君鮑叔不以
我為肖知我不遭時也吾嘗三戰三走鮑叔不以我為
怯知我有老母也公子糾敗召忽死之吾幽囚受辱鮑
叔不以我為無耻知我不羞小節而耻功名不顯於天
下也生我者父母知我者鮑子也鮑叔既進管仲以身
下之子孫世禄於齊有封邑者十餘世常為名大夫天
下不多管仲之賢而多鮑叔能知人也管仲既任政相
齊(國語云齊桓公使鮑叔為相辭曰臣之不若夷吾者/五寛和恵民不若也治國家不失其柄不若也忠恵)
(可結於百姓不若也制禮義可法於四方不若/也執枹鼔立於軍門使百姓皆加勇不若也)以區區
之齊在海濵(齊國東/濵海也)通貨積財富國彊兵與俗同好惡
故其稱曰倉廩實而知禮節衣食足而知榮辱上服度
則六親固(上之服御物有制度則六親堅固也六親謂/外祖父母一父母二姊妹三妻兄弟之子四)
(從母之子五女之子六也/王弼云父母兄弟妻子也)四維不張國乃滅亾下令如
流水之原令順民心故論卑而易行(言為政令卑下/鮮少而百姓易)
(作行/也)俗之所欲因而予之俗之所否因而去之其為政
也善因禍而為福轉敗而為功貴輕重慎權衡(輕重謂/耻辱也)
(權衡謂得失也有耻辱甚/貴重之有得失甚戒慎之)桓公實怒少姬南襲蔡管仲
因而伐楚責包茅不入貢於周室桓公實北征山戎而
管仲因而令燕脩召公之政於柯之㑹(今齊州/東河也)桓公欲
背曹沫之約(沫莫/葛反)管仲因而信之(以劫許之/歸魯侵地)諸侯由是
齊故曰知與之為取政之寳也管仲富擬於公室有三
歸反坫(三歸二姓女也婦/人謂嫁曰歸)齊人不以為侈管仲卒(括地/志云)
(管仲冡在青州臨淄縣南二十一里牛山之阿説苑云/齊桓公使管仲治國管仲對曰賤不能臨貴桓公以為)
(上卿而國不治曰何故管仲對曰貧不能使富桓公賜公立/之齊市租而國不治桓公曰何故對曰疏不能制近桓)
(以為仲父齊國大安而遂霸天下孔子曰管仲之賢/而不得此三懽者亦不能使其君南面而稱伯)齊國
遵其政常彊於諸侯後百餘年而有晏子焉
晏平仲嬰者萊之夷維人也(晏氏齊記云齊城三百里/有戍安即晏平仲之邑漢)
(為夷安縣屬髙宻國/應劭云故萊夷維邑)事齊靈公莊公景公以節儉力行
重於齊既相齊食不重肉妾不衣帛其在朝君語及之
即危言(謂已謙讓/非云功能)語不及之即危行(行下孟反謂君不/知已増脩業行畏)
(責及/也)國有道即順命無道即衡命(衡秤也謂國無道則/制秤量之可行即行)
以此三世顯名於諸侯越石父賢在縲紲中(縲音力追/反縲黒索)
(也紲繫也晏子春秋云晏子之晉至中年覩弊冠友裘/負薪息於途側晏子問曰何者對曰我石父也苟免饑)
(凍為人臣僕晏子觧左驂贖之/載與俱歸按與此文小異也)晏子出遭之塗解左驂
贖之載歸弗謝入閨乆之越石父請絶晏子戄然(戄牀/縳反)
(注皇覽云晏子塚在臨淄城南菑水南桓公塜西北括/地志云齊桓公墓在清州臨淄縣東南二十三里鼎足)
(上又云齊晏嬰塚在齊子城北門外晏子云吾生近市/死豈易吾志乃葬故宅後人名曰清節里按恐皇覽誤)
(乃管仲/塚也)攝衣冠謝曰嬰雖不仁免子於厄何子求絶之
速也石父曰不然吾聞君子詘於不知已而信於知己
者方吾在縲紲中彼不知我也夫子既已感寤而贖我
是知己知己而無禮固不如在縲紲之中晏子於是延入
為上客晏子為齊相出其御之妻從門間而闚其夫其
夫為相御擁大蓋䇿駟馬意氣揚揚甚自得也既而歸
其妻請去夫問其故妻曰晏子長不滿六尺身相齊國
名顯諸侯今者妾觀其出志念深矣常有以自下者今
子長八尺乃為人僕御然子之意自以為足妾是以求
去也其後夫自抑損晏子怪而問之御以實對晏子薦
以為大夫
太史公曰吾讀管氏牧民山髙乗馬輕重九府(七畧云/管子十)
(八篇在/法家)及晏子春秋(七畧云晏子春/秋七篇在儒家)詳哉其言之也既
見其著書欲觀其行事故次其𫝊至其書世多有之是
以不論論其軼事(軼音/逸)管仲世所謂賢臣然孔子小之
豈以為周道衰㣲桓公既賢而不勉之至王乃稱霸哉
(言管仲世所謂賢臣孔子所以小之者盖以為周道衰/桓公賢主管仲何不勸勉輔弼至於帝王乃自稱霸主)
(哉故孔子小之云盖為/前疑夫子小管仲為此)語曰將順其美匡救其惡故上
下能相親也(言管仲相齊順百姓之美匡救國家之/惡令君臣百姓相親者是管之能也)豈
管仲之謂乎方晏子伏莊公尸哭之成禮然後去豈所
謂見義不為無勇者邪至其諫説犯君之顔此所謂進
思盡忠退思補過者哉假令晏子而在余雖為之執鞭
所忻慕焉
　
　
　
　
　
　史記正義卷六十二
