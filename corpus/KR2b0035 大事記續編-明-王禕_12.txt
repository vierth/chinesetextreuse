
　大事記續編卷十一　　　　明　王禕　撰
漢肅宗孝章皇帝建初元　春正月丙寅詔二千石勸
農桑有司謹選舉順時令理寃獄(以本/紀修)
　觧題曰肅宗初承永平故事吏政尚嚴切尚書決事
　率近於重陳寵以帝新即位宜改前世苛俗乃上疏
　曰聖賢之政以刑罰為首　者斷獄嚴明所以威懲
　姦慝姦慝既平必宜濟之以寛陛下數詔羣僚𢎞崇
　晏晏而有司未悉奉承猶尚深刻斷獄者急於篣格
　酷烈之痛執憲者煩於詆欺放濫之文夫為政猶張
　琴瑟大弦急者小弦絶宜隆先王之道蕩滌煩苛之
　法全廣至徳以奉天心帝敬納寵言每事務於寛厚
　其後遂詔有司絶鉆鑽諸慘酷之科(李賢曰鉆其炎/反鐵鋷也鑽作)
　(喚反臏刑謂/鑽去其臏骨)觧妖惡之禁除文致之請讞五十餘事
　葉適曰元帝改宣帝故事章和亦鍳明帝苛察而漢
　皆由此不振蓋人主之徳不至而以政為寛宜其有
　弛緩之弊
叚彭擊車師大破之二月耿恭還詔罷戊巳校尉都䕶
官徴班超超更還踈勒(以吕祖謙/標目録)三月甲寅山陽東平
地震己巳詔舉賢良方正直言極諫夏五月辛酉初舉
孝亷郎中補長相(以本/紀修)秋七月辛亥詔以上林池籞田
賦民(以本/紀修)八月庚寅有星孛於天市(以本/紀修)九月哀牢夷
叛(以本/紀修)冬十一月阜陵王延謀反貶為侯(以本/紀修)南單于
及烏桓擊北匈奴大破之(以本/紀修)
漢肅宗孝章皇帝建初二年春二月辛丑詔禁奢縱僣
侈(以本/紀修)甲辰罷伊吾廬屯兵(本/紀)永昌越嶲益州兵討哀
牢平之(以本紀/通鑑修)夏四月戊子詔還坐楚淮陽徙者四百
餘家(以本/紀修)詔齊相省冰紈方空縠吹綸絮(以本/紀修)
　觧題曰李賢曰紈素也冰言色鮮㓗如冰釋名曰縠
　綬也方空者紗薄如空也或曰空孔也綸似絮而細
　吹者言吹嘘可成亦紗也
帝欲封諸舅太后固止之(以通/鑑修)六月燒當諸種𦍑反冦
金城漢陽秋八月遣行車騎將軍馬防長水校尉耿恭
討之(以本/紀修)
　觧題曰城門校尉馬防行車騎將軍以長水校尉耿
　恭副將北軍五校士及諸郡積射士征西羌第五倫
　上疏曰貴戚可封侯以富之不當職事以任之何者
　繩以法則傷恩私以親則違憲伏聞馬防今當西征
　臣以太后仁恩陛下至孝恐有纎芥難以意愛不省
　餘見通鑑(北軍京師重兵西京不輕調光武罷郡國/材官建武十九年臧宫始将北軍平原武)
　(自此始接/踵於外矣)
冬十二月戊寅有星孛於紫宫(以本/紀修)
漢肅宗孝章皇帝建初三年春正月己酉宗祀明堂登
靈臺(以本/紀修)耿恭破諸羌降之坐忤馬防㝷下獄免(以吕/祖謙)
(標目/修)
　觧題曰按袁宏漢紀恭到隴西上言宜令車騎將軍
　防屯漢陽以為威重昔竇融懐集羌胡得其驩心子
　孫今樂聞竇氏前擊白山盧水聞竇固至三日而兵
　合宜復奉大使又薦臨邑侯劉復明畧卓異反以微
　過歸國宜令復將烏桓兵由是忤於馬防防令謁者
　李譚奏恭不憂軍被詔怨望徴下獄免餘見通鑑陳
　瓘曰耿恭有功無過以忤馬防而免官第五倫謂貴
　戚不宜任以職事蓋慮此矣
三月癸巳立貴人竇氏為皇后
　觧題曰竇勲獄死而后其女非禮也
賜民爵孤寡癃貧粟(以本/紀修)夏四月罷虖沱石臼河漕(以/本)
(紀/修)
　觧題曰永平中理虖沱石臼河從都慮至羊腸倉欲
　令通漕太原(西漢地里志注太原上交縣緜蔓水至/常山郡蒲吾縣入虖沱河李賢曰石臼)
　(河在今定州唐縣東後漢郡國志常山國蒲吾縣注/古今注永平十年作常山虖沱蒲吾渠通漕舡水經)
　(注汾陽故城積粟所在謂之羊腸倉/在晉陽西北今嵐州界羊腸阪是也)苦役連嵗無成
　轉運所經三百八十九隘前後沒溺死者不可勝筭
　拜鄧訓謁者使監領其事訓考量𨼆括知大功難立
　是以上言遂罷其役餘見通鑑
閏月班超擊姑墨大破之(以本/紀修)冬十二月丁酉以馬防
為車騎將軍兼城門校尉(以本紀袁/宏漢紀修)有司奏遣諸王歸
國不許(以列/傳修)
漢肅宗孝章皇帝建初四年春二月庚寅牟融薨(以本/紀修)
夏四月戊子立子慶為皇太子賜民爵孤寡癃貧粟辛
卯封皇子二人為王(以本/紀修)癸卯封馬廖馬防執金吾馬
光為侯五月丙辰廖等以特進就第(以列傳/通鑑修)甲戍以鮑
昱為太尉南陽太守桓虞為司徒(以本/紀修)六月癸丑皇太
后馬氏崩(本/紀)冬十一月壬戍詔諸儒諸生㑹白虎觀議
五經同異帝親稱制臨決(以本/紀修)
　觧題曰校書郎楊終言宣帝博徴羣儒論定五經於
　石渠閣方今天下少事學者得成其業而章句之徒
　破壊大體宜如石渠故事永為後世則餘見通鑑唐
　仲友曰光武講論經理明帝正坐自講章帝稱制臨
　決皆一律也(又曰自石渠論後専門/益熾矣白虎觀在北宫)
漢肅宗孝章皇帝建初五年春二月庚辰朔日有食之
詔舉直言極諫甲申令二千石理寃獄(以本/紀修)夏五月辛
亥詔直言士任外官(以本/紀修)
　觧題曰肅宗可謂有好直言之實矣事見通鑑
戊辰趙憙薨(以本/紀修)冬始行月令迎氣樂(以本/紀修)是嵗班超
擊䟽勒破之(以本/紀修)
漢肅宗孝章皇帝建初六年夏六月丙辰鮑昱薨(以本/紀修)
辛未晦日有食之(以本/紀修)秋七月癸巳以大司農鄧彪為
太尉(以本/紀修)冬十二月詔以四科辟士(以和帝本紀/及漢官儀修)
　觧題曰應劭漢官儀曰建初六年十二月詔書辟士
　四科一曰徳行髙妙志節清白二曰經明行修能任
　博士三曰明曉法律足以決疑能案章覆問文任御
　史四曰剛毅多畧遭事不貳明足照姦勇足決斷才
　任三輔令皆存孝悌清公之行自今已後審四科辟
　召及刺史二千石察舉茂才尤異孝亷務實校試以
　職有非其人不習曹事正舉者故不以實法之也
漢肅宗孝章皇帝建初七年夏六月甲寅廢皇太子慶
為清和王立子肇為皇太子殺慶母宋貴人(以本/紀修)
　觧題曰宋楊姑馬后之外祖母也后聞楊二女皆有
　才色迎而訓之永平末選入太子宫甚有寵肅宗即
　位並為貴人大貴人生慶為皇太子貴人長於人事
　供奉長樂宫身執饋饌太后憐之竇勲尚東海王彊
　女泚陽公主長女與女弟俱以選例入見長樂宫肅
　宗先聞后有才色數以訊諸姬𫝊及見雅以為羙馬
　太后亦異焉因入掖庭后性敏給傾心承接稱譽日
　聞遂立為皇后妺為貴人梁貴人者梁竦之女也少
　失母為伯母舞隂長公主所養年十六與中姊俱入
　掖庭為貴人生子肇是為和帝竇后無子並疾忌之
　太后崩后與母謀陷宋氏外令兄弟求其纎過内使
　御者偵伺得失貴人病思生莵令家求之因誣言欲
　作蠱道祝詛為厭勝之術日夜毁譛遂漸見䟽慶出
　居承禄觀六月廢慶為清河王皇子肇保育皇后以
　為皇太子餘見通鑑宋貴人者馬后所憐愛而後有
　寵於帝竇后者帝先羙其才色而後見異於馬后此
　所以竇氏為后而宋氏不立及馬后既崩而宋氏危
　矣母死子廢固其勢也光武廢郭后及太子已虧夫
　婦父子之道及再𫝊而章帝遂效其所為正始之道
　可不謹哉
秋八月飲酎禘於高廟(以本/紀修)九月甲戌帝幸偃師乙酉
幸鄴復元氏租賦三嵗辛卯還宫(以本/紀修)
　觧題曰至河内下詔曰車駕行秋稼觀收穫因渉郡
　界皆精騎輕行無輜重不得輙修道橋逺離城郭遣
　吏逢迎刺探起居出入前後以為煩擾動務省約但
　患不能脱粟瓢飲耳所過欲令貧弱有利無違詔書
　遂覧淇園乙酉進幸鄴勞饗魏郡守令已下至於三
　老門闌走卒賜錢各有差勞賜常山趙國吏人復元
　氏租賦三嵗(李賢曰偃師/縣屬河南郡)
冬十月癸丑帝幸長安謁廟陵十二月還宫(以本/紀修)螟(以/本)
(紀/修)
漢肅宗孝章皇帝建初八年春正月東平王蒼薨(以本/紀修)
冬十二月甲午帝東狩戊申還宫(以本/紀修)詔立古文尚書
毛詩左氏糓梁春秋講郎(以紀/傳修)
　觧題曰按袁宏漢紀古文尚書者魯恭王壊孔子宅
　欲廣其宫得古文尚書孔安國得其書多於伏生所
　傳六十篇獻之毛詩者出於魯人毛萇自謂子夏所
　傳河間獻王好之榖梁者瑕邱江公受之魯申公董
　仲舒善説公羊榖梁學浸微後蕭望之廷論二家同
　異多從榖梁漢初張蒼賈誼張敞皆修春秋左傳誼
　為訓故建武初議立左氏學博士范升以為不宜立
　帝愍左氏學廢乃使賈逵叙明大義於是置弟子葉
　適曰古文尚書毛詩左氏周官學者藉此以知古人
　統紀源流而西京湮塞不行至東漢乃卒傳之豈杜
　林鄭興陳元賈逵􁁉知識實能過於西京諸儒耶特
　其門户偶相承耳
下梁竦獄殺之殺皇太子母梁貴人(以列傳/通鑑修)
　觧題曰梁竇素交結所以竇后不子宋貴人之子而
　子梁貴人之子及子肇既立梁氏方私自相慶而竇
　氏又移其所以陷宋氏者陷梁氏作為飛書置竦死
　地貴人姊妺亦以憂卒利之所激則深宫之女皆儀
　秦也吁可畏哉事見通鑑
遣馬廖馬防就國(以列傳/通鑑修)虎賁中郎將竇憲奪沁水公
主田帝知之弗治(以通/鑑修)
　觧題曰太后崩後馬氏失勢廖性寛緩不能教勅子
　弟子豫遂投書怨誹光奢侈好樹黨與(外戚賔客嘗/坐隂氏梁氏)
　(廢徙而馬竇傷交結黨/與殆經制不立之過也)有司奏免豫遣廖防光就封
　諸馬得罪歸國而竇氏始貴憲為侍中虎賁中郎将
　篤為黄門侍郎並侍宫省貴寵日盛憲以賤直請奪
　沁水公主園田主逼畏不敢計肅宗出過園指以問
　憲憲隂喝不得對後發覺帝大怒召憲切責曰深思前
　過請主田園時何用愈趙髙指鹿為馬乆念使人驚
　怖貴主尚見枉奪何况小民哉國家棄憲如孤雛腐
　䑕耳憲大懼皇后為毁服深謝良乆乃得觧餘見通
　鑑(漢制皇女皆封縣公主儀服同列侯其尊崇者皆/號長公主儀服同藩王諸王女皆封鄉亭公主儀)
　(服同鄉亭侯肅宗時唯東平王蒼琅邪王京女為縣/公主其後安帝桓帝妹亦封長公主同之皇女其封)
　(公主者所生之子襲母封為列侯/皆傳國於後鄉亭之封則不傳襲)
漢肅宗孝章皇帝元和元年夏詔議貢舉法(以通/鑑修)秋七
月丁未詔定箠令(以本/紀修)八月甲子鄧彪罷大司農鄭𢎞
為太尉(以本/紀修)癸酉改元(以本/紀修)帝南狩九月辛丑幸章陵
冬十一月己丑還宫(以本/紀修)十二月壬子詔除妖惡禁錮
(以本/紀修)
　觧題曰鮑昱之言帝即俞納至是十年而禁錮始除
　求以銷變異於朝夕難哉事見通鑑
復鹽鐵均輸(以列/傳修)
　觧題曰見章和二年觧題
漢肅宗孝章皇帝元和二年春正月乙酉詔賜胎養榖
復其夫勿筭(以本/紀修)詔戒俗吏矯餙(以本/紀修)
　觧題曰詔三公曰方春生養萬物莩甲宜助萌陽以
　育時物其令有司罪非殊死且勿案騐及吏人條書
　相告不得聽受兾以息事寧人敬奉天氣立秋如故
　夫俗吏矯餙外貌似是而非揆之人事則悦耳論之
　隂陽則傷化朕甚厭之甚苦之安静之吏悃愊無華
　日計不足月計有餘如襄城令劉方吏人同聲謂之
　不煩雖未有他長斯亦殆近之矣間勅二千石各尚
　寛明而今富姦行賂於下貪吏枉法於上使有罪不
　論而無過被刑甚大逆也夫以苛為察以刻為明以
　輕為徳以重為威四者或興則下有怨心吾詔書數
　下冠蓋接道而吏不加理人或失職其咎安在勉思
　舊令稱朕意焉(唐仲友曰帝舉孝亷寛博者/詔褒劉方皆懲吏事刻深)
南單于長死單于泛之子宣立(以列/傳修)二月甲寅始用四
分厯(以本/紀修)
　觧題曰自太初元年始用三統厯施行百有餘年厯
　稍後天朔先厯朔或在晦月見考其行日有退無進
　月有進無退建武八年中太僕朱浮等言厯當改未
　遑考正永平五年詔令待詔楊岑署弦望月食官復
　令待詔張盛京房鮑業等以四分法與岑課嵗餘盛
　等所中多岑六事十二年十一月詔書令盛房代岑
　署弦望月食加時四分之術始頗施行盛房等未能
　分明厯元綜校分度但用其弦望而已元和二年太
　初失天益逺冬至之日日在斗二十一度未至牽牛
　五度而以為牽牛中星後天四分日之三晦朔弦望
　差天一日宿差五度帝召治厯編訢李𣑽等綜校其
　狀二月甲寅下詔改行四分訢梵猶以為元首十一
　月當先大欲以合耦弦望命有常日而十九嵗不得
　七閏晦朔失實帝復使左中郎將賈逵問治厯者衛
　承李崇及訢梵等十人以為月當先小春秋經書朔
　不書晦者朔必有明晦不朔必在其月也即先大則
　一月再朔後月無朔是明不可必上勅天元始起之
　月當小定厯數遂正
詔議增修羣祀丙辰帝東狩辛未柴告岱宗幸奉髙
壬申祀五帝於明堂三月己丑幸魯庚寅祀孔子及七
十二弟子夏四月乙卯還宫庚申假於祖禰(以本/紀修)秋七
月庚子詔毋以十一月十二月報囚(以通鑑/目録修)冬南單于
與北匈奴戰於涿邪山破之詔還其所掠生口(以列傳/吕祖謙)
(標目/修)
漢肅宗孝章皇帝元和三年春正月乙酉詔廪嬰兒無
親屬及有子不能養者(以本/紀修)丙申帝北廵三月辛卯還
宫(以本/紀修)
　觧題曰二月乙丑勅侍御史司空曰方春所過無得
　有所伐殺車可以引避引避之騑馬可輟觧輟觧之
　詩云敦彼行葦牛羊勿踐履禮人君伐一草木不時
　謂之不孝俗知順人莫知順天其明稱朕意
夏四月丙寅鄭𢎞以論竇憲免㝷卒(紀/傳)
　觧題曰按袁宏漢紀𢎞敷陳竇憲勢太盛言苦切為
　憲不容奏𢎞洩漏奏事坐詰讓收印綬𢎞乞骸未許
　疾篤上書曰竇憲姦惡貫天逹地海内疑惑賢愚疾
　惡憲何術以迷主上臣雖命在移晷死不忘忠願陛
　下誅四凶之罪以厭人鬼憤結之望餘見通鑑吕祖
　謙曰章帝號為賢君然其失不减得竇憲奪公主園
　田蓋驕縱之漸帝僅責之而不能正其罪其後憲譖
　鄭𢎞免其三公帝省𢎞奏雖温詞慰藉而終不能去
　憲若每事如此與元帝相去亦何逺哉
以大司農宋由為太尉(以紀/傳修)五月丙子第五倫免太僕
袁安為司空(以本/紀修)
　觧題曰吕祖謙曰倫本嚴毅之資及居位反深厭刻
　薄崇尚寛大縁人主本原寛厚人臣亦從而寛厚唱
　和之理也又曰章帝慈祥豈弟屈已下賢一時名士
　多立其朝如袁安之徒尚能於和帝之初正色折姦
　臣立紀綱皆帝招賢者以遺後之人也
秋八月乙丑帝幸安邑觀鹽池九月還宫(以本/紀修)冬燒當
羗迷吾㓂隴西(以本/紀修)西域長史班超擊斬疏勒王(以本/紀修)
以前廷尉正郭躬為廷尉(以列/傳修)
　觧題曰躬家世掌法務在寛平及典官決獄斷刑多
　依矜恕乃條諸重文可從輕者四十一事奏之事皆
　施行陳瓘曰章帝得郭躬而成其長者之政
漢肅宗孝章皇帝章和元年
　觧題曰宋庠紀年通譜詔曰是因瑞以章顯先徳之
　和故改元
春正月詔侍中曹褒定漢禮(以列傳/通鑑修)三月䕶羗校尉傅
育擊羗敗歿(以本/紀修)夏六月桓虞免袁安為司徒光禄勲
任隗為司空(以本紀袁/宏漢紀修)秋七月鮮卑擊斬北匈奴單于
(以本/紀修)燒當羗迷吾冦金城䕶羗校尉張紆斬之其子迷
唐復叛(以紀/傳修)壬戌改元養老賜髙年布帛(以本/紀修)八月癸
酉帝南狩(以本/紀修)乙未晦日有食之九月復封阜陵侯延
為王(以本/紀修)冬十月丙子還宫(以本/紀修)北匈奴五十八部來
降(以紀/傳修)曹褒奏所撰制度(以列/傳修)
　觧題曰顯宗即位博士曹充言漢再受命禮樂崩闕
　下詔改太樂官曰大予樂褒少𫝊充業常感朝廷制
　度未備慕叔孫通漢禮儀晝夜専思㑹肅宗欲制禮
　樂褒乃上疏宜定文制著成漢禮太常巢堪以一代
　大典非褒所定不可作帝知羣僚拘攣難與圖治拜
　褒侍中𤣥武司馬班固曰京師諸儒多能説禮宜廣
　招共議得失帝曰諺言作舍道邊三年不成㑹禮之
　家名為聚訟昔尭作大章一夔足矣召褒詣嘉徳門
　令小黄門持班固所上叔孫通漢儀十二篇勅褒曰
　此制散畧多不合經(帝知叔孫通之禮不合經其言/大矣而不知䜟緯之尤不經何)
　(也/)今宜依禮條正使可施行於南宫東觀(按洛陽宫/殿名南宫)
　(有東觀陸機洛陽記在南宫髙閣十二門介於承風/觀光武定都實於南宫其後又建前殿而北宫乃永)
　(平所起今東觀在南/宫豈經始於建武歟)褒乃次序禮事依凖舊典雜以
　五經䜟記之文撰次天子至庶人冠婚吉凶終始制
　度百五十篇奏上帝以衆論難一故但納之不復令
　有司平奏胡寅曰孔子刪詩定書繫易作春秋而不
　述禮樂之制蓋禮因人情為之節文樂以象功故難
　立一成不變之制夏商周皆不免於損益其不可一
　也明矣雖然聖人必因事以明其義蓋其數可陳祝
　史有司之所能與也其義難知非仁且智不能本人
　情而約之以中道也故或先王有之而不宜於今或
　古未之有而可以義起神而明之存乎其人而已曹
　褒蓋亦深見叔孫通之義有未當者故憤然欲正之
　而帝亦以是命之若請博徴名儒遲以年嵗猶庶幾
　乎不大違戾身當重任決以獨見才數月間遽成百
　五十篇又雜以䜟記之文其不純乎古禮甚矣(和帝/即位)
　(褒乃作為章句帝遂以新禮二篇冠後太尉張酺尚/書張敏等奏褒擅制漢禮破亂聖術宜加刑誅帝雖)
　(寝其奏而漢禮遂不行唐仲友曰一代之興合有一/代之禮樂與其闕而不制寧其制而未盡善褒習䜟)
　(緯固為未善然不可因噎廢食也酺敏之言亦豈/為此之故哉不過習於専門不容一家制作而已)
是嵗班超擊莎車大破之(以本/紀修)
　觧題曰吕祖謙曰章帝慈祥長者非好大喜功之君
　而所行之事與武帝相去無幾此慈祥之過也班超
　窮兵西域以慈祥不能奪超之議傅育張紆擾動羌
　胡亦慈祥不斷之所致君徳以剛為主若剛徳有虧
　雖有慈祥之意不過能謹其小而未免失之於大事
　見通鑑
　
　
　
　
　
　
　
　
　
　
　
　
　
　大事記續編卷十一
