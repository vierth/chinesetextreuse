
　資治通鑑卷二百八十三　宋　司馬光　撰
　　　　　　　　　　　　　　胡三省　音註
　後晋紀四(起𤣥黓攝提格盡閼逢/執徐正月凡二年有竒)
　　髙祖聖文章武明徳孝皇帝下
天福七年春正月丁巳鎮州牙將自西郭水碾門導官
軍入城(碾魚蹇翻水/碾水磑也)殺守陴民二萬人(陴頻/彌翻)執安重榮
斬之杜重威殺導者自以為功庚申重榮首至鄴都帝
命漆之函送契丹(重直/龍翻)　癸亥改鎮州為恒州成徳軍
為順國軍(鎮州本恒州唐避穆宗名改焉今以安重/榮反改州名從舊又改軍號恒胡登翻)
丙寅以門下侍郎同平章事趙瑩為侍中以杜重威為
順國節度使兼侍中安重榮私財及恒州府庫重威盡
有之帝知而不問又表衛尉少卿范陽王瑜為副使瑜
為之重斂於民恒人不勝其苦(少詩照翻為之于偽/翻歛力贍翻勝音升)
張式父鐸詣闕訟寃(張彦澤殺張式/事見上卷上年)壬午以河陽節度
使王周為彰義節度使代張彦澤　閩主曦立皇后李
氏同平章事真之女也嗜酒剛愎(愎蒲/逼翻)曦寵而憚之
彰武節度使丁審琪養部曲千人縱之為暴於境内軍
校賀行政與諸胡相結為亂攻延州帝遣曹州防禦使
何重建將兵救之同鄜援兵繼至乃得免(校戸教翻/鄜方無翻)二
月癸巳以重建為彰武留後召審琪歸朝重建雲朔閒
胡人也　唐左丞相宋齊丘固求豫政事唐主聽入中
書又求領尚書省乃罷侍中壽王景遂判尚書省更領
中書門下省(更工/衡翻)以齊丘知尚書省事其三省事並取
齊王璟參決(所以制/宋齊丘)齊丘視事數月親吏夏昌圖盜官
錢三千緡齊丘判貸其死唐主大怒斬昌圖(夏户/雅翻)齊丘
稱疾請罷省事從之　涇州奏遣押牙陳延暉持敕書
詣涼州州中將吏請延暉為節度使　三月閩主曦立
長樂王亞澄為閩王(樂音/洛)　張彦澤在涇州擅發兵擊
諸胡兵皆敗沒調民馬千餘匹以補之(調徒/釣翻)還至陜(自/涇)
(州代還至陜還從/宣翻陜失冉翻)獲亡將楊洪乗醉斷其手足而斬之
(斷音/短)王周奏彦澤在鎮貪殘不法二十六條民散亡者
五千餘戸(王周代彦澤故/得奏其在鎮事)彦澤既至帝以其有軍功又
與楊光逺連姻釋不問(歐史張彦澤與帝連/姻又討范延光有功)夏四月己
未右諫議大夫鄭受益上言楊洪所以被屠由陛下去
歲送張式與彦澤使之逞志致彦澤敢肆凶殘無所忌
憚見聞之人無不切齒而陛下曾不動心一無詰譲淑
慝莫辨(詰去吉翻問也譲/責也慝吐得翻)賞罰無章中外皆言陛下受
彦澤所獻馬百匹聽其如是臣竊為陛下惜此惡名(為/于)
(偽翻受獻而釋/有罪是惡名也)乞正彦澤罪法以湔洗聖徳(湔則/前翻)疏奏
留中受益從讜之兄子也(鄭從讜見唐僖/宗紀讜音黨)庚申刑部郎
中李濤等伏閤極論彦澤之罪語甚切至(伏閤者伏閤/門下奏事閤)
(門使/以聞)辛酉敕張彦澤削一階降爵一級(階武散階爵/級封爵之級)張
式父及子弟皆拜官涇州民復業者減其徭賦癸亥李
濤復與兩省及御史臺官伏閤(復扶又翻兩省官/中書門下省官也)奏彦
澤罰太輕請論如法帝召濤面諭之濤端笏前迫殿陛
聲色俱厲帝怒連叱之濤不退帝曰朕已許彦澤不死
濤曰陛下許彦澤不死不可負不知范延光鐡劵安在
(謂許范延光以不死而楊光/逺殺之也事見上卷五年)帝拂衣起入禁中丙寅以
彦澤為左龍武大將軍(為張彦澤為契丹用以殘滅晉/國李濤詣彦澤而不懼張本)
　漢髙祖寢疾以其子秦王𢎞度晉王𢎞熈皆驕恣少
子越王𢎞昌孝謹有智識(少詩/照翻)與右僕射兼西御院使
王翷謀出𢎞度鎮邕州𢎞熈鎮容州而立𢎞昌(為𢎞熈/殺𢎞昌)
(及翷張本/翷求仁翻)制命將行㑹崇文使蕭益入問疾以其事訪
之益曰立嫡以長違之必亂乃止(蕭益引經義以沮立/𢎞昌之義長知兩翻)
丁丑髙祖殂(年五/十四)髙祖為人辨察多權數好自矜大常
謂中國天子為洛州刺史(好呼到翻以中國天子都洛/陽洛陽之地盖本洛州刺史)
(所治也言其政今不能及逺/特昔時洛州刺史之任耳)嶺南珍異所聚毎窮奢極
麗宫殿悉以金玉珠翠為飾用刑惨酷有灌鼻割舌支
解刳剔炮炙烹蒸之法或聚毒蛇水中以罪人投之謂
之水獄同平章事楊洞潜諫不聽末年尤猜忌以士人
多為子孫計故專任宦官由是其國中宦者大盛(自劉/龔之)
(後專任宦者謂百官為門/外人傳至于鋹而國亡矣)秦王𢎞度即皇帝位更名玢
(更工衡翻/玢府巾翻)以𢎞熈輔政改元光天尊母趙昭儀曰皇太
妃　契丹以晉招納吐谷渾遣使來讓帝憂悒不知為計
五月己亥始有疾(悒乙/及翻)　己巳尊太妃劉氏為皇太后太
后帝之庶母也(徐無黨曰帝/所生母也)　唐丞相太保宋齊丘既罷
尚書省不復朝謁(復扶又翻朝/直遥翻下同)唐主遣壽王景遂勞問(勞/力)
(到/翻)許鎮洪州始入朝唐主與之宴酒酣齊丘曰陛下中興
臣之力也奈何忘之唐主怒曰公以遊客干朕(事見二百/六十六卷)
(梁太祖乾/化二年)今為三公亦足矣乃與人言朕鳥喙如句踐難
與共安樂有之乎(越范蠡遺文種書言越王為人長頸鳥/喙可與同患難不可與同安樂句讀如)
(鉤樂讀/如洛)齊丘曰臣實有此言臣為遊客時陛下乃偏裨耳
今日殺臣可矣明日唐主手詔謝之曰朕之褊性(褊補/典翻)子
嵩平昔所知少相親老相怨可乎(少詩照翻自古君臣之/間豈無親故未有如宋)
(齊丘之挾舊矜功唐/主之啟寵納侮者也)丙午以齊丘為鎮南節度使(踐洪州/之約宋)
(齊丘本洪州進士/寵之以衣錦也)　帝寢疾一旦馮道獨對帝命幼子重
睿出拜之又令宦者抱重睿置道懷中其意蓋欲道輔立
之(重直龍翻天考異曰漢髙祖實録晉高祖大漸召近臣/屬之曰此  下明宗之天下寡人竊而取之久矣寡人)
(既謝當歸許王寡人之願/也此説難信今從薛史)六月乙丑帝殂(年五十一五代/㑹要殂于鄴都)
(大内之/保昌殿)道與天平節度使侍衛馬步都虞候景延廣議以
國家多難宜立長君乃奉廣晉尹齊王重貴為嗣(晉高祖/託孤于)
(馮道與吳主孫休託孤於濮陽/興張布之事畧同難乃旦翻)是日齊王即皇帝位延廣
以為己功始用事禁都下人無得偶語(以防姦人/謀為變)初高祖
疾亟有㫖召河東節度使劉知逺入輔政齊王寢之知逺
由是怨齊王(為劉知逺不/肯入援張本)　丁夘尊皇太后曰太皇太后
(高祖之庶/母劉氏也)皇后曰皇太后(高祖之后/李氏也)　閩富沙王延政圍
汀州閩主曦發漳泉兵五千救之(九域志泉州西至漳州/二百九十五里漳州西)
(至汀州五百四十里宋白曰梁山有漳浦水一名漳溪水/唐垂拱二年析泉州之西南置漳州垂拱之泉州今之福)
(州/也)又遣其將林守亮入尤溪大明宫使黄敬忠屯尤口(九/域)
(志尤溪縣在南劍州南一百五十五/里蓋王氏初置縣也尤口尤溪口也)欲乗虛襲建州國計
使黄紹頗將步卒八千為二軍聲援　秋七月壬辰太皇
太后劉氏殖　閩富沙王延政攻汀州四十二戰不克而
歸其將包洪實陳望將水軍以禦福州之師丁酉遇於尤
口(尤溪/口)黄敬忠將戰占者言時刻未利按兵不動洪實等
引兵登岸水陸夾攻之殺敬忠俘斬二千級林守亮黄紹
頗皆遁歸　庚子大赦　癸夘加景延廣同平章事兼侍
衛馬步都指揮使(賞其定䇿之功也為景延廣/挾權制上搆契丹之隙張本)　勲舊皆
欲復置樞密使(罷樞密使見/上卷上年)馮道等三奏請以樞密舊職
讓之(并樞密于中書故謂樞密/院舊所典之職為舊職)帝不許　有神降於博羅
縣民家(博羅漢古縣唐屬循州時為漢土郡國志循州有/博羅山浮海而來傅著羅山故名博羅宋朝博羅)
(縣屬惠州九域志在州北四十五里宋白曰博羅縣接/境于羅山故曰博羅東接龍州南接西平西接増城界)與
人言而不見其形閭閻人徃占吉凶多驗縣吏張遇賢事
之甚謹時循州盜賊羣起莫相統一賊帥共禱于神神大
言曰張遇賢當為汝主於是共奉遇賢稱中天八國王改
元永樂(樂音/洛)置百官攻掠海隅(循州東南距潮惠/二州皆海隅之地)遇賢年
少(少詩/照翻)無它方畧諸將但告進退而已漢主以越王𢎞昌
為都統循王𢎞杲為副以討之戰于錢帛館漢兵不利二
王皆為賊所圍指揮使陳道庠等力戰救之得免東方州
縣多為遇賢所陷(東方州縣謂番禺以東州縣也即惠潮/之地九域志廣州東至惠州三百一十)
(五里又自惠州東至/潮州八百一十里)道庠端州人也　高行周圍襄州踰
年不下(去年十一月高行周/圍襄州事始見上卷)城中食盡奉國軍都虞候曲
周王清言於行周曰(曲周縣屬洺州宋熙寧三年/省曲周縣為鎮入雞澤縣)賊城已
危我師已老民力已困不早迫之尚何俟乎與奉國都指
揮使元城劉詞帥衆先登(元城縣帶魏/州帥讀曰率)八月拔之安從進
舉族自焚　甲子以趙瑩為中書令　閩主曦遣使以手
詔及金器九百錢萬緡將吏敕吿六百四十通求和於富
沙王延政延政不受丙寅閩主曦宴羣臣於九龍殿從子
繼柔不能飲強之(從才用翻/强其兩翻)繼柔私減其酒曦怒并客將
斬之(王曦之酗虐孫皓/之流也將即亮翻)　閩主鑄永隆通寳大鐵錢一當
鈆錢百　漢葬天皇大帝于康陵廟號髙祖　唐主自為
吳相興利除害變更舊法甚多(梁均王之貞明四年唐主/始得吳政吳王隆演之十)
(五年/也)及即位命法官及尚書刪定為昇元條三十卷(時唐/以昇)
(元紀/元)庚寅行之　閩主曦以同平章事侯官余廷英為泉
州刺史廷英貪穢掠人女子詐稱受詔采擇以備後宫事
覺曦遣御史按之廷英懼詣福州自歸曦詰責將以屬吏
(詰去吉翻/屬之欲翻)廷英退獻買宴錢萬緡曦悦明日召見謂曰宴
已買矣皇后貢物安在廷英復獻錢於李后乃遣歸泉州
自是諸州皆别貢皇后物未幾復召廷英為相(見賢遍翻/復扶又翻)
(幾居豈翻史言閩主/曦之好貨甚于昶)　冬十月丙子張遇賢陷循州殺漢
刺史劉傳　楚王希範作天䇿府(王舉天下大定録曰希/範建天䇿府於州城西)
(北造天䇿光政等一十六/樓及造天䇿勤政等五堂)極棟宇之盛户牖欄檻皆飾以
金玉塗壁用丹砂數十萬斤(丹砂出辰溪溆錦等州及諸/溪峒皆楚之境内也本草圖)
(經曰丹砂生深谷石崖閒土人穴地數十尺始見其苗乃/白石也謂之丹砂床砂生石上其塊大者如雞子小者如)
(石榴顆狀若芙蓉頭箭鏃連床者紫黯若鐵色而光明瑩/徹碎之嶄巖作墻壁又似雲母片可析者無石彌佳過此)
(則淘土石/中得之)地衣春夏用角簟(角簟剖竹為細篾織之蔵節/去筠瑩滑可愛南蠻或以白)
(藤為/之)秋冬用木棉(木棉今南方多有焉於春中作畦種之/至夏秋之交結實至秋半其實之外皮)
(四裂中踊出白如綿土人取而紡/之織以為布細密厚暖宜以御冬)與子弟僚屬遊宴其間
　十一月庚寅葬聖文章武明徳孝皇帝于顯陵(陵在河/南府壽)
(安/縣)廟號髙祖　先是河南北諸州官自賣海鹽嵗收緡錢
十七萬又散蠶鹽斂民錢(蠶鹽所以裛繭唐天成二年勑/毎年二月内一度俵散蠶鹽依)
(夏税限納錢宋白曰周顯徳三年勅齊州蠶鹽于秋苗上/俵配謂之查頭毎一石徵錢三千文滄棣濱淄青每石徵)
(絹一匹後齊州減徵一半五/州所徵絹加倍先悉薦翻)言事者稱民坐私販鹽抵罪
者衆不若聴自販而嵗以官所賣錢直斂於民謂之食鹽
錢髙祖從之俄而鹽價頓賤毎斤至十錢至是三司使董
遇欲増求羨利(羨延/面翻)而難于驟變前法乃重征鹽商過者
七錢留賣者十錢由是鹽商殆絶而官復自賣(復扶/又翻)其食
鹽錢至今斂之如故(五代㑹要時言事者請將食鹽錢於/諸道州府計户每户一貫至二百為)
(五等配之然後任人逐便興販既不虧官又益百姓朝廷/行之諸處場務且仍舊俄而鹽貨頓賤去出鹽逺處州縣)
(毎斤不過二十掌事者又難驟改其法奏請重置税焉蓋/欲絶興販歸利于官場院糶鹽雖多人户鹽錢又不放免)
(民甚/苦之)　閩鹽鐵使右僕射李仁遇敏之子(李敏閩主昶元/妃梁國夫人之)
(父/)閩主曦之甥也年少美姿容得幸於曦(有龍陽/之寵也)十二月
以仁遇為左僕射兼中書侍郎翰林學士吏部侍郎李光
準為中書侍郎兼户部尚書並同平章事曦荒淫無度嘗
夜宴光準醉忤㫖(忤五/故翻)命執送都市斬之吏不敢殺繫獄
中明日視朝(朝直/遥翻)召復其位是夕又宴收翰林學士周維
岳下獄(下户/嫁翻)吏拂榻待之曰相公昨夜宿此尚書勿憂醒
而釋之他日又宴侍臣皆以醉去獨維岳在曦曰維岳身
甚小何飲酒之多左右或曰酒有别腸(此俚俗/之常語)不必長大
曦欣然命捽維岳下殿(捽昨/沒翻)欲剖視其酒腸或曰殺維岳
無人侍陛下劇飲者乃捨之　帝之初即位也大臣議奉
表稱臣告哀於契丹景延廣請致書稱孫而不稱臣(景延/廣之)
(議因三年契丹主令髙祖稱/兒皇帝用家人之禮致書也)李崧曰屈身以為社稷何恥
之有(為于/偽翻)陛下如此他日必躬擐甲胄(擐音/宦)與契丹戰於
時悔無益矣(於時者於/其時也)延廣固争馮道依違其間帝卒從
延廣議(卒子/恤翻)契丹大怒遣使來責讓且言何得不先承禀
遽即帝位延廣復以不遜語荅之契丹盧龍節度使趙延
壽欲代晉帝中國(趙延壽父子欲帝中國之/心已見於屯圑柏之時)屢説契丹擊
晉契丹主頗然之(説式芮翻為契/丹入㓂張本)
　　齊王上(諱重貴髙祖/兄敬儒之子)
天福八年春正月癸夘蜀主以宣徽使兼宫苑使田敬全
領永平節度使敬全宦者也引前蜀王承休為比而命之
(前蜀主王衍使宦者王承休帥秦州事見二百七十三巻/唐莊宗同光二年詩云殷鑒不逺在夏后之世孟昶不能)
(以前蜀之亡國為鑒乃引王承休為/比以崇秩宦官其國至宋而亡晩矣)國人非之　帝聞契
丹將入冦二月己未發鄴都乙丑至東京(帝即位於鄴都/保昌殿柩前至)
(是始/還汴)然猶與契丹問遺相徃來無虛月(遺唯/季翻)　唐宣城王
景逹剛毅開爽烈祖愛之屢欲以為嗣(烈祖即謂唐主唐/主崩廟號烈祖通)
(鑑因其國史/成文書之)宋齊丘亟稱其才(亟去/吏翻)唐主以齊王璟年長
而止(長知/兩翻)璟以是怨齊丘(既以賛奪嫡之謀怨之又以争/權誤國怒之宋齊丘于是不得)
(免/矣)唐主幼子景逷母种氏有寵齊王璟母宋皇后稀得進
見唐主如璟宫遇璟親調樂器大怒誚讓者數日种氏乗
間言景逷雖幼而慧可以為嗣(逷他歴翻种直中翻見賢/遍翻誚才笑翻間古莧翻)
唐主怒曰子有過父訓之常事也國家大計女子何得預
知即命嫁之(史言唐主明斷/不牽于女寵)唐主嘗夢吞靈丹旦而方士
史守沖獻丹方以為神而餌之浸成躁急(自叔孫豹以來/踐妖夢以自禍)
(者多/矣)左右諫不聴嘗以藥賜李建勲建勲曰臣餌之數日
已覺躁熱况多餌乎唐主曰朕服之久矣羣臣奏事徃徃
暴怒然或有正色論辯中理者(中竹/仲翻)亦斂容慰謝而從之
唐主問道士王栖霞何道可致太平對曰王者治心治身
乃治家國今陛下尚未能去飢嗔飽喜(治直之翻去羌/吕翻嗔昌眞翻)何
論太平宋后自簾中稱嘆以為至言凡唐主所賜予(子/讀)
(曰/與)栖霞皆不受栖霞常為人奏章唐主欲為之築壇(為/于)
(偽/翻)辭曰國用方乏何暇及此俟焚章不化乃當奏請耳(道/士)
(率奏章自謂上達於天史言王/栖霞異乎挾術以干寵利者)駕部郎中馮延己為齊王
元帥府掌書記性傾巧與宋齊丘及宣徽副使陳覺相結
同府在己上者延己稍以計逐之延己嘗戲謂中書侍郎
孫晟曰公有何能為中書郎晟曰晟山東鄙儒(孫晟密州/高密縣人)
(奔南見二百七十六/卷唐明宗天成二年)文章不如公談諧不如公諂詐不如
公然主上使公與齊王遊處(處昌/吕翻)蓋欲以仁義輔導之也
豈但為聲色狗馬之友邪晟誠無能公之能適足為國家
之禍耳延己歙州人也(歙書/渉翻)又有魏岑者亦在齊王府給
事中常夢錫屢言陳覺馮延己魏岑皆佞邪小人不宜侍
東宫司門郎中判大理寺蕭儼表稱陳覺姦回亂政唐主
頗感悟未及去(去羌/吕翻)㑹疽發背祕不令人知密令醫治之
聽政如故庚午疾亟太醫吳廷裕遣親信召齊王璟入侍疾
(唐主密令醫治疾猶可日欲以鎮安人心至于危殆召/嫡長入侍乃出于醫師之意此可以為法手治直之翻)唐
主謂璟曰吾餌金石始欲益壽乃更傷生汝宜戒之是夕殂
(年五/十六)祕不發䘮下制以齊王監國大赦孫晟恐馮延己
等用事欲稱遺詔令太后臨朝稱制翰林學士李貽業
曰先帝嘗云婦人預政亂之本也安肻自為厲階此必
近習姦人之詐也且嗣君春秋已長明徳著聞(長知兩/翻聞音)
(問/)公何得遽為亡國之言若果宣行吾必對百官毁之
晟懼而止貽業蔚之從曾孫也(李蔚唐僖宗乾符中為/相蔚紆勿翻從才用翻)
丙子始宣遺制(庚午至丙子/七日始發䘮)烈祖末年卞急近臣多罹
譴罰陳覺稱疾累月不入及宣遺詔乃出蕭儼劾奏覺
端居私室以俟升遐(劾戸槩翻/又戸得翻)請按其罪齊王不許自
烈祖相吳禁壓良為賤(買良人子女為奴婢謂之/壓良為賤律之所禁也)令買
奴婢者通官作劵馮延已及弟禮部員外郎延魯俱在
元帥府草遺詔聴民賣男女意欲自買姬妾蕭儼駮曰
(駮北/角翻)此必延已等所為非大行之命也(自漢以來天子/升遐梓宫在殯)
(稱曰大/行皇帝)昔延魯為東都判官(東都留守判官也/唐以江都為東都)已有此
請先帝訪臣臣對曰陛下昔為吳相民有鬻男女者為
出府金贖而歸之(為出于偽翻府/金藏府之金也)故逺近歸心今即位
而反之使貧人之子為富人厮役可乎先帝以為然將
治延魯罪(治直/之翻)臣以為延魯愚無足責先帝斜封延魯
章抹三筆持入宫請求諸宫中必尚在齊王命取先帝
時留中章奏千餘道皆斜封一抹(凡章奏留中不下者/皆當時不行者也若)
(其言可行者/則付外施行)果得延魯疏然以遺詔已行竟不之改(聲/馮)
(延魯以已私傳益遺制之罪明底其罰而改之不亦可/乎史言唐烈祖尚儒故當國有大故之時猶有能持正)
(以斷國/論者)　閩富沙王延政稱帝於建州國號大殷大赦
改元天徳以將樂縣為鏞州(唐武徳五年分邵武置將/樂縣時屬建州宋屬南劔)
(州九域志在州南二百四十里宋白曰其地在越已有/將樂之名按後漢書云永安三年析建安之校鄉置將)
(樂縣按漢無永安年號獨吳/孫休改元永安耳樂音洛)延平鎮為鐔州(鐔州今之/南劔州是)
(也吳分建安置南平縣晉改為延平縣閩王審知立延/平鎮王延政置鐔州南唐改劔州取寳劔化龍於延平)
(津以立州也宋朝混一始加南字以/别蜀之劔州鐔徐林翻又讀如覃)立皇后張氏以節
度判官潘承祐為吏部尚書節度巡官建陽楊思恭為
兵部尚書(唐武徳四年置建陽縣屬建州九域志在州/西二百四十里宋白曰漢建安元年割建安)
(縣地為桐鄉十年㑹稽南部都尉賀齊分上饒之地兼/舊桐鄉置建平縣晉太元四年改建平為建陽縣因山)
(之陽/為名)未幾以承祐同平章事(潘承祐能諫王延政之日/尋干戈而不能諫其舉大)
(號又俛眉而為/之相亦復何也)思恭遷僕射錄軍國事延政服赭袍視
事然牙參及接鄰國使者猶如藩鎮禮殷國小民貧軍
旅不息楊思㳟以善聚斂得幸(歛力/贍翻)增田畆山澤之税
至於魚鹽蔬果無不倍征(征之倍/其常數)國人謂之楊剥皮
三月己卯朔以中書令趙瑩為晉昌節度使兼中書令
以晉昌節度使兼侍中桑維翰為侍中(桑維翰始者居/藩鎮而兼侍中)
(今入朝正為/門下省長官)　唐元宗即位(本名景通改名/璟後又改名景)大赦改元
保大祕書郎韓熈載請俟踰年改元不從(古者人君即/位踰年而後)
(改元不忍遽/改父之道也)尊皇后曰皇太后(唐烈祖/后宋氏)立妃鍾氏為皇
后唐主未聼政(以居䘮未御/正朝聽政)馮延己屢入白事一日至
數四唐主曰書記有常職何為如是其煩也(馮延己時/為齊王掌)
(書/記)唐主為人謙謹初即位不名大臣數延公卿論政體
(數所/角翻)李建勲謂人曰主上寛仁大度優于先帝但性習
未定茍旁無正人但恐不能守先帝之業耳(後果如李/建勲之言)
(其僅保江/南者幸也)唐主以鎮南節度使宋齊丘為太保兼中書
令奉化節度使周宗為侍中(九域志南唐置奉/化軍節度于江州)唐主以
齊丘宗先朝勲舊故順人望召為相政事皆自決之徙
夀王景遂為燕王宣城王景逹為鄂王初唐主為齊王
知政事(晉天福三年唐烈祖徙吳王璟為齊王若其輔/政則始于後唐潞王清泰元年吳睿皇之大和)
(六年也此盖言/知唐政事時)每有過失常夢錫常直言規正始雖忿
懟(懟直/類翻)終以諒直多之及即位許以為翰林學士齊丘
之黨疾之坐封駮制書貶池州判官池州多遷客(以罪/遷降)
(於外州者其州/人謂之為遷客)節度使上蔡王彦儔防制過甚幾不聊
生(幾居/依翻)惟事夢錫如在朝廷(王彦儔豈知敬常夢錫哉/以其事唐主於齊府貶非)
(其罪必將復召/用故敬之耳)宋齊丘待陳覺素厚唐主亦以覺為有
才遂委任之馮延己延魯魏岑雖齊邸舊僚皆依附覺
與休寧查文徽(吳分歙縣置休寧縣後改曰海陽晉武帝/改曰海寧隋改曰休寧唐置歙州九域)
(志在州西六十六里查鉏加翻姓也何承/天姓苑已有此姓則江南之有查姓舊矣)更相汲引侵
蠧政事(更工/衡翻)唐人謂覺等為五鬼延魯自禮部員外郎
遷中書舎人勤政殿學士江州觀察使杜昌業聞之歎
曰國家所以驅駕羣臣在官爵而已若一言稱㫖遽
通顯(勤政殿學士盖烈祖所置猶中/朝之端明殿學士也稱尺證翻)後有立功者何以
賞之未幾唐主以岑及文徽皆為樞密副使(幾居/豈翻)岑既
得志㑹覺遭母䘮岑即暴揚覺過惡(暴顯/也)擯斥之　唐
置定逺軍於濠州　漢殤帝驕奢不親政事高祖在殯
作樂酣飲夜與倡婦㣲行倮男女而觀之(倡音昌倮/魯果翻)左
右忤意輒死無敢諫者(忤五/故翻)惟越王𢎞昌及内常侍畨
禺吳懐恩屢諫不聼(畨音/潘)常猜忌諸弟每宴集令宦者
守門羣臣宗室皆露索然後入(露體而搜索之恐其挾/懐兵刃也索山客翻)
晉王𢎞熈欲圖之乃盛飾聲伎娛悦其意以成其惡(伎/巨)
(綺/翻)漢主好手搏𢎞熈令指揮使陳道庠引力士劉思潮
譚令禋林少强林少良何昌廷等五人習手搏於晉府
(好呼到翻少詩照翻/晉府𢎞熈所居第也)漢主聞而悦之丙戌與諸王宴於
長春宫觀手搏至夕罷宴漢主大醉𢎞熈使道庠思潮
等掖漢主因拉殺之(年二十四因扶掖而拉/其脅殺之拉盧合翻)盡殺其左
右明旦百官諸王莫敢入宫越王𢎞昌帥諸弟臨於寢
殿(帥讀曰率/臨力鴆翻)迎𢎞熈即皇帝位更名晟(晟漢主玢之弟/也更工衡翻)
改元應乾以𢎞昌為太尉兼中書令諸道兵馬都元帥
知政事循王𢎞杲為副元帥參預政事陳道庠及劉思
潮等皆受賞賜甚厚　閩主曦納金吾使尚保殷之女
(可考異曰閩錄作尚/  殷今從十國紀年)立為賢妃妃有殊色曦嬖之醉中
妃所欲殺則殺之所欲有則宥之(沈酗于酒惟婦言是/用商紂所以亡也嬖)
(卑義翻又/博計翻)　夏四月戊申朔日有食之　唐以中書侍
郎同平章事李建勲為昭武節度使鎮撫州(九域志吳/置昭武節)
(度于/撫州)　殷將陳望等攻閩福州(是年二月王延政建/國于建州號曰殷)入
其西郛既而敗歸　五月殷吏部尚書同平章事潘承
祐上書陳十事大指言兄弟相攻逆傷天理一也賦斂
煩重力役無節二也(斂力/贍翻)發民為兵羇旅愁怨三也(民/為)
(兵則疲于征戍羇旅異鄉/不得反其桑梓故愁怨)楊思㳟奪民衣食使歸怨於
上羣臣莫敢言四也(楊思恭事/見上二月)疆土狹隘多置州縣増
吏困民五也(謂置鏞州/鐔州也)除道裹糧將攻臨汀(臨汀汀州/也唐開撫)
(福二州山洞置汀州因長汀為名初治新羅後移治長/汀白石村天寳改為臨汀郡乾元復為州九域志延平)
(西至臨汀/八百里)曽不憂金陵錢塘乘虛相襲六也(唐都金陵/吳越都錢)
(塘唐兵自撫信可以襲建州/吳越兵自婺衢可以襲建州)括髙貲戸財多者補官逋
負者被刑七也(被皮/義翻)延平諸津征果菜魚米獲利至㣲
斂怨甚大八也與唐呉越為隣即位以來未嘗通使九
也宫室臺榭崇飾無度十也殷王延政大怒(殷王當/作殷主)削
承祐官爵勒歸私第　漢中宗既立國中議論詾詾(言/其)
(弑兄自立也/詾許拱翻)循王𢎞杲請斬劉思潮等以謝中外漢主
不從思潮等聞之譛𢎞杲謀反漢主令思潮等伺之𢎞
杲方宴客思潮與譚令禋帥衛兵突入(伺相吏翻候也/察也帥讀曰率)
(突入掩/不偹)斬𢎞杲於是漢主謀盡誅諸弟以越王𢎞昌賢
而得衆尤忌之(𢎞昌見忌事/始上年四月)雄武節度使齊王𢎞弼(詳/考)
(本末雄武當作建/武建武軍邕州)自以居大鎮懼禍求入朝許之　初
閩主曦侍康宗宴(閩主昶廟/號康宗)㑹新羅獻寳劔(新羅國之/于閩國其)
(地在海東/通使於閩)康宗舉以示同平章事王倓曰此何所施倓
對曰斬為臣不忠者時曦已蓄異志凛然變色至是宴
羣臣復有獻劔者曦命發倓冡斬其尸(倓徒甘翻又徒/濫翻徒敢翻復)
(扶又/翻)校書郎陳光逸謂其友曰主上失徳亡無日矣吾
欲死諫其友止之不從上書諫曦大惡五十事曦怒命
衛士鞭之數百不死以繩繫其頸懸諸庭樹久之乃絶
　秋七月己丑詔以年饑國用不足分遣使者六十餘
人於諸道括民穀　呉越王𢎞佐初立上統軍使闞璠
彊戾(闞苦鑑翻姓/也璠音煩)排斥異已𢎞佐不能制内牙上都監
使章徳安數與之争(數所/角翻)右都監使李文慶不附於璠
乙巳貶徳安於處州(章徳安受託孤之寄而為/闞璠所制其才不足稱也)文慶于
睦州璠與右統軍使胡進思益專横(為吳越誅闞璠/張本横戸孟翻)璠
明州人(今明州猶祀闞璠/謂之闞相公廟)文慶睦州人進思湖州人也
　唐主縁烈祖意(縁因也/由也)以天雄節度使兼中書令金
陵尹燕王景遂為諸道兵馬元帥徙封齊王居東宫天
平節度使守侍中東都留守鄂王景達為副元帥徙封
燕王宣告中外約以傳位立長子𢎞冀為南昌王景遂
景達固辭不許景遂自誓必不敢為嗣更其字曰退身
(更工衡翻為𢎞/冀毒景遂張本)　漢指揮使萬景忻敗張遇賢於循州
(敗補/邁翻)遇賢吿于神神曰取䖍州則大事可成遇賢帥衆
踰嶺趨䖍州唐百勝節度使賈匡浩不為僃(梁以百勝/節度使命)
(盧光稠淮南楊氏既并䖍州因而不改宋朝紹興初改/䖍州為贑州取章貢二水以名州也帥讀曰率趣七喻)
(翻/)遇賢衆十餘萬攻陷諸縣再敗州兵(敗補/邁翻)城門晝閉
遇賢作宫室營署於白雲洞遣將四出剽掠(剽匹/妙翻)匡浩
公鐸之子也(賈公鐸見二百六十/卷唐昭宗乾寧三年)　八月乙夘唐主立
弟景逷為保寧王宋太后怨种夫人屢欲害景逷(种夫/人欲)
(立景逷見/是年二月)唐主力保全之　夏州牙内指揮使拓跋崇
斌謀作亂綏州刺史李彝敏將助之事覺辛未彞敏弃
州與其弟彝俊等五人奔延州(趙珣聚米圖經綏州南/至延州界三百四十里)
(宋白曰綏州北至/夏州三百六十里)　九月尊帝母秦國夫人安氏為皇
太妃妃代北人也(帝既繼大宗則帝父敬儒為皇伯今/尊生母安氏為皇太妃將以為誰之)
(妃/乎)帝事太后太妃甚謹待諸弟亦友愛(高祖七子此時/惟重睿在耳帝)
(敬儒之子也亦/無兄弟見于史)　初河陽牙將喬榮(實考異曰漢隐帝/  錄作喬熒陷蕃)
(記作喬瑩今從晉少帝漢高/祖實録景延廣傳契丹傳)從趙延夀入契丹契丹以
為回圖使(凡外國與中國貿易者置/回圖務今之回易場也)徃來販易於晉置
邸大梁及契丹與晉有隙景延廣説帝囚榮於獄(説式/芮翻)
悉取邸中之貨凡契丹之人販易在晉境者皆殺之奪
其貨大臣皆言契丹有大功(謂救解晉陽之圍/高祖遂以得中原)不可負
戊子釋榮慰賜而歸之榮辭延廣延廣大言曰歸語而
主(語牛倨翻/而汝也)先帝為北朝所立故稱臣奉表今上乃中
國所立所以降志於北朝者正以不敢㤀先帝盟約故
耳為鄰稱孫足矣無稱臣之理北朝皇帝勿信趙延夀
誑誘(誑居况翻/誘以久翻)輕侮中國中國士馬爾所目睹翁怒則
來戰孫有十萬横磨劔足以相待他日為孫所敗(敗補/邁翻)
取笑天下毋悔也榮自以亡失貨財恐歸獲罪且欲為
異時據驗乃曰公所言頗多懼有遺㤀(㤀巫/放翻)願記之紙
墨延廣命吏書其語以授之榮具以白契丹主契丹主
大怒入㓂之志始決(景延廣建議稱孫不稱臣猶可曰/為國體也囚其邸吏而取其貨財)
(則誤國之罪/無所逃矣)晉使如契丹皆縶之幽州不得見桑維翰
屢請遜辭以謝契丹每為延廣所沮(沮在/吕翻)帝以延廣有
定䇿功故寵冠羣臣(冠古/玩翻)又縂宿衛兵故大臣莫能與
之争河東節度使劉知逺知延廣必致㓂而畏其方用
事不敢言(劉知逺非不敢言盖亦有憾於帝而/不欲言將坐觀成敗因而利之也)但益募
兵奏置興㨗武節等十餘軍以備契丹　甲午定難節
度使李彝殷奏李彝敏作亂之狀(難乃/旦翻)詔執彝敏送夏
州斬之　冬十月戊申立呉國夫人馮氏為皇后初高
祖愛少弟重𦙍養以為子(歐史重𦙍高祖弟也不知其/為親疏高祖愛之養以為子)
(故於名加重而下齒諸/子少詩照翻重直龍翻)及留守鄴都娶副留守安喜馮
濛女為其婦(安喜縣屬定州劉煦曰安喜漢中山之盧/奴縣也慕容垂改為不連北齊改曰安喜)
(隋改為鮮虞唐武徳/為安喜定州所治也)　重𦙍早卒馮夫人寡居有美色
帝見而悦之高祖崩梓宫在殯帝遂納之羣臣皆賀帝
謂馮道等曰皇太后之命與卿等不任大慶羣臣出帝
與夫人酣飲過梓宫前醊而告曰皇太后之命與先帝
不任大慶(任音壬醊陟衛翻祭而以酒酹地也斬焉衰/絰之中觸情縱欲以亂大倫又從而狎侮其)
(先何以/能久)左右失笑(不覺發笑/為失笑)帝亦自笑顧謂左右曰我
今日作新壻何如夫人與左右皆大笑太后雖恚而無
如之何(恚於避翻魯昭公在感而有嘉容終以/失國帝與夫人淪於異域非不幸也)既正位
中宫頗預政事后兄玉時為禮部郎中鹽鐡判官帝驟
擢用至端明殿學士户部侍郎與議政事　漢主命韶
王𢎞雅致仕　唐主遣洪州營屯都虞候嚴恩將兵討
張遇賢以通事舎人金陵邉鎬為監軍鎬用䖍州人白
昌裕為謀主擊張遇賢屢破之遇賢禱於神神不復言
(復扶/又翻)其徒大懼昌裕勸鎬伐木開道出其營後襲之遇
賢弃衆奔别將李台台知神無驗執遇賢以降斬於金
陵市(去年七月張遇賢作亂於漢境入唐境/而亡史言依託怪妄之禍敗降戸江翻)　十一月
丁亥漢主祀南郊大赦改元乾和　戊子呉越王𢎞佐
納妃仰氏仁詮之女也(仰仁詮見任于吳越/王元瓘詮且縁翻)　初高祖
以馬三百借平盧節度使楊光逺景延廣以詔命取之
光逺怒曰是疑我也密召其子單州刺史承祚(唐末以/宋州之)
(碭山縣梁太祖鄉里也為置輝州已而徙治單父縣後/唐㓕梁改為單州薛居正五代史唐荘宗同光二年六)
(月改輝州為/單州單音善)戊戌承祚稱母病夜開門奔青州庚子以
左飛龍使金城何超權知單州(此應州之/金城縣地)遣内班賜光
逺玉帶御馬以安其意(内班盖/宦者也)壬寅遣侍衛歩軍都指
揮使郭謹將兵戍鄆州(以防河津使楊光逺/不得與契丹交通也)　唐葬光
文肅武孝高皇帝于永陵廟號烈祖　十二月乙巳朔
遣左領軍衛將軍蔡行遇將兵戍鄆州楊光逺遣騎兵
入淄州劫刺史翟進宗歸于青州(九域志青州西南至/淄州一百二十里翟)
(萇伯/翻)甲寅徙楊承祚為登州刺史以從其便(登州平盧/巡屬也)
光逺益驕密告契丹以晉主負徳違盟境内大饑公私
困竭乘此際攻之一舉可取趙延夀亦勸之契丹主乃
集山後及盧龍兵合五萬人使延夀將之(山後即媯檀/雲應諸州盧)
(龍幽州軍號此皆天福之初割與契丹之土地人民也/契丹用中國之將將中國之兵以攻晉藉㓂兵而齎盜)
(糧中國自此胥為/夷矣將即亮翻)委延夀經畧中國曰若得之當立汝
為帝又常指延夀謂晉人曰此汝主也延夀信之由是
為契丹盡力畫取中國之䇿(趙延夀為契丹主愚弄鼔/舞至死不悟嗜欲深者天)
(機淺也是/為于偽翻)朝廷頗聞其謀丙辰遣使城南樂及徳清軍
(時置徳清軍於澶州清豐縣在州北六十里宋白曰徳/清軍本舊澶州地晉天福三年移澶州於徳勝寨乃于)
(舊澶州置頓丘鎮取縣為名至四年改鎮為徳清軍開/運元年移徳清軍於陸家店在新澶州之北七十里)
徴近道兵以備之　唐侍中周宗年老恭謹自守中書
令宋齊丘廣樹朋黨百計傾之(宋齊丘之嫌隙開于吳/唐禪代之間權利啟人)
(争心有如此者事/見二百八十卷)宗泣訴於唐主唐主由是薄齊丘既
而陳覺被疎乃出齊丘為鎮海節度使(陳覺者宋齊丘/之黨唐主所親)
(任者也覺疎則齊丘無君/側之助乃出被皮義翻)齊丘忿懟表乞歸九華舊隐
(懟直類翻齊丘隐九華見二百/七十七卷唐明宗長興二年)唐主知其詐一表即從
之賜書曰明日之行昔時相許朕實知公故不奪公志
仍賜號九華先生封青陽公食一縣租税齊丘乃治大
第於青陽(宋白曰青陽縣本呉臨城縣地赤烏中置隋/平陳廢臨城縣為南陵縣唐天寳元年分涇)
(南陵秋浦置青陽縣屬池州以其地在青山/之陽也九域志在州東南一百里治直之翻)服御將吏
皆如王公而憤邑尤甚　寧州酋長莫彦殊以所部温
那等十八州附于楚(寧州即唐之南寧州也天寳末没/于蠻唐末復置寧州于清溪鎮去)
(黔州二十九日行酋/慈由翻長知兩翻)其州無官府惟立牌於岡阜略以
恩威羈縻而已　是嵗春夏旱秋冬水蝗大起東自海
壖西距隴坻(壖而宣翻/坻丁禮翻)南踰江淮北抵幽薊原野山谷
城郭廬舎皆滿竹木葉俱盡重以官括民穀(薊音計重/直用翻是)
(年秋七月以年饑/用不足括民穀)使者督責嚴急至封碓磑不留其食
有坐匿穀抵死者縣令徃徃以督趣不辦納印自劾去
民餒死者數十萬口流亡不可勝數(碓都内翻舂也磑/五封翻䃺也趣讀)
(曰促劾戸槩翻又/戸得翻勝音升)於是留守節度使下至將軍各獻馬
金帛芻粟以助國朝廷以恒定饑甚獨不括民穀順國
節度使杜威奏稱軍食不足請如諸州例許之(杜重威/平安重)
(榮即用為恒帥帝即位避帝名去重字/止稱威順國軍號亦新改恒戸登翻)威用判官王緒
謀檢索殆盡(索山/客翻)得百萬斛威止奏三十萬斛餘皆入
其家令判官李沼稱貸於民復滿百萬斛來春糶之(稱/蚩)
(援翻舉也復扶/又翻糶他弔翻)得緡錢二百萬闔境苦之定州吏欲援
例為奏(援恒州例/援于元翻)義武節度使馬全節不許曰吾為觀
察使職在養民豈忍效彼所為乎(唐節度使率兼觀察/使節度之職掌兵觀)
(察之職掌民馬全節之不效杜威是矣/鄰於善民之望也杜威曽念及此乎)　楚地多産金
銀茶利尤厚由是財貨豐殖而楚王希範奢欲無厭喜
自誇大(更於鹽翻/喜許記翻)為長槍大槊飾之以金可執而不可
用募富民年少肥澤者八千人為銀槍都(少詩/照翻)宫室園
囿服用之物務窮侈靡作九龍殿刻沈香為八龍(沈持/林翻)
飾以金寳長十餘丈(長直亮/翻下同)抱柱相向希範居其中自
為一龍其襆頭脚長丈餘以象龍角用度不足重為賦
斂(襆防玉翻後周武帝製幞頭裁幅巾出四脚至今人/服用之唐人其脚向上至宋太祖始為放脚長直亮)
(翻斂力贍/翻下同)毎遣使者行田專以増頃畆為功民不勝租
賦而逃(行下孟翻/勝音升)王曰但令田在何憂無榖(民逃則有/不耕之土)
(何從得榖乎史言馬希/範不知稼穡之艱難)命營田使鄧懿文籍逃田募民
耕藝出租(藝種/也)民捨故從新僅能自存自西徂東各失
其業(民無安生樂業之心安/能親其上而死其長乎)又聴人入財拜官以財多
少為官髙卑之差富商大賈(賈音/古)布在列位外官還者
必責貢獻(還從宣翻/又如字)民有罪則富者輸財强者為兵惟
貧弱受刑又置函使人投匿名書相告訐(訐居/謁翻)至有滅
族者是嵗用孔目官周陟議令常税之外大縣貢米二
千斛中千斛小七百斛無米者輸布帛天䇿學士拓跋
恒上書曰殿下長深宫之中藉已成之業(長知兩翻/藉慈夜翻)身
不知稼穡之勞耳不聞鼓鼙之音(鼙部/迷翻)馳騁遨遊雕牆
玉食(張宴曰玉食珍食也韋/昭曰諸侯備珍異之食)府庫盡矣而浮費益甚百
姓困矣而厚斂不息今淮南為仇讎之國畨禺懐吞噬
之志荆渚日圖窺伺溪洞待我姑息(淮南謂唐番禺謂/漢荆渚謂髙氏溪)
(洞彭莫諸族/伺相吏翻)諺曰足寒傷心民怨傷國願罷輸米之令
誅周陟以謝郡縣去不急之務減興作之役無令一旦
禍敗為四方所笑王大怒他日恒請見(去羌吕翻/見賢遍翻)辭以
晝寢恒謂客將區𢎞練曰(將即亮翻區豈俱翻又/音歐今湖南多此姓)王逞
欲而愎諫(愎蒲/邁翻)吾見其千口飄零無日矣(人多謂闔家/之人曰百口)
(今曰千口者以/其諸侯盛言之)王益怒遂終身不復見之(復扶/又翻)　閩主
曦嫁其女取班簿閲視之(班簿者簿記/朝參名員)朝士有不賀者
十二人皆杖之於朝堂以御史中丞劉賛不舉劾(劾戸/槩翻)
(又戸/得翻)亦將杖之賛義不受辱欲自殺諫議大夫鄭元弼
諫曰古者刑不上大夫(記曲禮之言/上時掌翻)中丞儀刑百僚豈
宜加之箠楚(箠止/橤翻)曦正色曰卿欲效魏徴邪元弼曰臣
以陛下為唐太宗故敢效魏徴曦怒稍解乃釋賛賛竟
以憂卒
開運元年(是年七月/方改元)春正月乙亥邉藩馳告契丹前鋒
將趙延夀趙延照將兵五萬入冦逼貝州(邉藩猶言/邉鎮也)延
照思温之子也(趙思温本中國/人沒於契丹)先是朝廷以貝州水陸
要衝(先悉/薦翻)多聚芻粟為大軍數年之儲以備契丹軍校
邵珂性凶悖(校戸教翻珂丘何翻/悖蒲妺翻又蒲沒翻)永清節度使王令温
黜之(時置永清/軍於貝州)珂怨望密遣人亡入契丹言貝州粟多
而兵弱易取也(易以/豉翻)㑹令温入朝執政以前復州防禦
使吳巒權知州事(天福初吳巒堅守雲州/以拒契丹故朝廷用之)巒至推誠撫
士㑹契丹入冦巒書生無爪牙珂自請願効死巒使將
兵守南門巒自守東門契丹主自攻貝州巒悉力拒之
燒其攻具殆盡己夘契丹復攻城(復扶/又翻)珂引契丹自南
門入巒赴井死契丹遂陷貝州所殺且萬人庚辰以歸
徳節度使髙行周為北面行營都部署以河陽節度使
苻彦卿為馬軍左廂排陳使(苻當作符鄭樵氏族畧曰/魯頃公為楚所滅頃公之)
(孫公雅為秦符節令因以為氏後漢有符融皇朝有/符彦卿望出琅邪非苻秦之苻也陳讀曰陣下同)以
右神武統軍皇甫遇為馬軍右廂排陳使以陜府節度
使王周為歩軍左廂排陳使以左羽林將軍潘環為歩
軍右廂排陳使(陜失/冉翻)　太原奏契丹入鴈門關(鴈門關/即陘嶺)
(關/)恒邢滄皆奏契丹入冦(恒戸/登翻)　成徳節度使杜威(自/安)
(重榮反死晉改成徳軍為順/國軍史以舊軍名書之耳)遣幕僚曹光裔詣楊光逺
為陳禍福(為於/偽翻)光逺遣光裔入奏稱承祚逃歸母疾故
爾(去年十一月楊承祚/自單州逃歸青州)既䝉恩宥闔族荷恩(荷下/可翻)朝廷
信其言遣使與光裔復徃慰諭之(復扶/又翻)　唐以侍中周
宗為鎮南節度使左僕射兼門下侍郎同平章事張居
詠為鎮海節度使　唐主決欲傳位於齊燕二王(傳位/之議)
(始於去年七/月燕於賢翻)翰林學士馮延己等因之欲隔絶中外以
擅權辛巳敕齊王景遂參決庻政百官惟樞密副使魏
岑查文徽得白事(查鉏/加翻)餘非召對不得見國人大駭給
事中蕭儼上疏極論不報(年考異曰江南錄此敕在去/  十二月今從十國紀年紀)
(年云宋齊丘上/疏今從江南録)侍衛都虞候賈崇叩閤求見(見賢/遍翻)曰臣
事先帝三十年觀其延接疎逺孜孜不怠下情猶有不
通者陛下新即位所任者何人而頓與羣臣謝絶臣老
矣不復得奉顔色因涕泗嗚咽(詩涕泗滂沱注云自/目曰涕自鼻曰泗)唐
主感悟遽收前敕唐主於宫中作髙樓召侍臣觀之衆
皆歎美蕭儼曰恨樓下無井唐主問其故對曰以此不
及景陽樓耳(陳後主起景陽樓隋兵至自投於/樓下井中蕭儼引亡國以諫也)唐主怒
貶於舒州觀察使孫晟遣兵防之儼曰儼以諫諍得罪
非有他志昔顧命之際君幾危社稷(謂孫晟欲使太后/臨朝也幾居依翻)
其罪顧不重於儼乎今日反見防邪晟慙懼遽罷之
帝遣使持書遺契丹(遺唯/季翻)契丹已屯鄴都(時契丹屯于/鄴都城外)
不得通而返壬午以侍衛馬歩都指揮使景延廣為御
營使前静難節度使李周為東京留守(難乃/旦翻)是日髙行
周以前軍先發時用兵方畧號令皆出延廣宰相以下
皆無所預延廣乗勢使氣陵侮諸將雖天子亦不能制
(為罷景延/廣張本)乙酉帝發東京丁亥滑州奏契丹至黎陽(黎/陽)
(在滑州西岸隔大/河耳故奏其事)戊子帝至澶州(澶州時據/徳勝津)契丹主屯
元城(劉昫曰魏州元城隋縣治古殷城唐貞觀十七年/併入貴郷聖厯二年分貴郷萃縣置元城縣治王)
(莽城開元十三年移治郭下古殷城在朝/城東北十二里時契丹主盖屯古殷城也)趙延夀屯南
樂(南樂即唐魏州之昌樂縣後唐避其祖李國昌諱改/曰南樂九域志南樂縣在魏州南四十四里樂音洛)
以延夀為魏博節度使封魏王(此契丹主/所命也)契丹冦太原
劉知逺與白承福合兵二萬擊之甲午以知逺為幽州
道行營招討使杜威為副使馬全節為都虞候丙申遣
右武衛上將軍張彦澤等將兵拒契丹於黎陽　戊戌
蜀主復以將相遥領節度使(蜀罷將相領節見二百八/十二卷高祖天福六年蜀)
(主之廣政/五年也)　帝復遣譯者孟守忠致書於契丹求修舊
好(復扶又翻/好呼到翻)契丹主復書曰已成之勢不可改也辛丑
太原奏破契丹偉王於秀容(秀容漢汾陽縣地隋自秀/容故城移於此因更縣名)
(唐帶/忻州)斬首三千級契丹自鴉鳴谷遁去(自鴉鳴谷出潞/州東與契丹主)
(大軍/合)　殷鑄天徳通寳大鐡錢一當百　唐主遣使遺
閩主曦及殷主延政書責以兄弟尋戈(遺唯季翻左傳/鄭子産曰昔高)
(莘氏有二子伯曰閼伯季曰實沈居於/曠林不相能也日尋干戈以相征討)曦復書引周公
誅管蔡唐太宗誅建成元吉為比延政復書斥唐主奪
楊氏國唐主怒遂與殷絶(為唐滅/殷張本)　天平節度副使知
鄆州顔衎遣觀察判官竇儀奏博州刺史周儒以城降
契丹(九域志鄆州西北至博州一/百七十里衎苦旦翻又音侃)又與楊光逺通使徃
還引契丹自馬家口濟河擒左武衛將軍蔡行遇(去年/十二)
(月遣蔡行/遇戍鄆州)儀謂景延廣曰虜若濟河與光逺合則河南
危矣延廣然之儀薊州人也(薊音/計)
　
　
　
　
　
　
　
　
　
　
　
　
　
　
　
　資治通鑑卷二百八十三
