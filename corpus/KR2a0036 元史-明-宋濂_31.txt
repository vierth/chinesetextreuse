
　元史巻三十
　明翰林學士亞中大夫知制誥兼修國史宋濂等修
　本紀第三十
　　泰定帝二
三年春正月丙午朔征東行省左丞相髙麗國王王章
遣使奉方物賀正旦播州宣慰使楊伊埒布哈招諭蠻
酋黎平慶等來降戊申元江路總管普雙叛命雲南行
省招捕之諸王色徹圖鴻和特穆爾來朝賜金銀鈔幣
有差壬子封諸王庫春布哈為威順王鎮湖廣邁努為
宣靖王鎮益都各賜鈔三千錠以山東湖廣官田賜民
耕墾人三頃仍給牛具諸王保賽音遣使獻西馬徵前
翰林學士呉澄不起置都水庸田司於松江掌江南河
渠水利己未賜武平王特古斯布哈部軍民鈔人十五
錠以湘寧王巴拉實哩鎮俄羅斯部辛酉太白犯外屏
癸亥封圖烈訥為國公以知樞宻院事薩題勒宻實為
嶺北行中書省平章政事戊辰緬國亂其主答里也伯
遣使來乞師獻馴象方物安南國阮叩寇思明路命湖
廣行省督兵備之大都路屬縣饑賑糧六萬石恩州水
以糧賑之二月丁丑購能首告謀逆厭魅者給賞立賞
格諭中外庚辰賑魯王阿哩雅實哩部昂吉爾貧民鈔
六萬錠命諸王羅本為太宗正壬午廣西全茗州土官
許文傑率諸猺叛寇茗盈州殺知州事李德卿等命湖
廣行省督兵捕之以奈瑪台知樞宻院事甲申祭太祖
太宗睿宗御容於翰林國史院丁亥中書省請罷征猺
敇烏爾圖罕等班師其鎮戍者如故己丑禁汴梁路釀
酒甲午葺真定玉華宫乙未修佛事厭雷于崇天門丙
申建顯宗神御殿於盧師寺賜額曰大天源延夀寺敇
以金書西番字藏經戊戌建殊祥寺於五臺山賜田三
百頃𤓰哇國遣使來貢庚子以通政院使察納為中書
平章事甲辰車駕幸上都命諸王諤特古布哈及中書
省臣額卜德哷勒察納舒蘇許師敬托多居守立典醫
署秩從五品隸詹事院歸德府屬縣河決民饑賑糧五
萬六千石河間保定真定三路饑賑糧四月建昌路饑
賑糶米三萬石三月乙巳朔帝以不雨自責命審決重
囚遣使分祀五嶽四瀆名山大川及京城寺觀安南國
言為龍州萬户趙雄飛等所侵乞諭還所掠詔廣西道
遣官究之丙午填星犯井宿鉞星丁未敕百官集議急
務中書省臣等請汰衛士節濫賞罷營繕防猺寇諸寺
官署坑冶等事歸中書並從之壬子禜星于司天監癸
丑八番巖霞洞蠻來降願嵗輸布二千五百匹設蠻夷
官鎮撫之乙卯申禁民間金龍文織幣丁巳遣諸王實
喇鎮北邊戊午詔安撫緬國賜其主金幣甲子命功德
使司簡嵗修佛事一百二十七丙寅翰林承㫖額哩音
特穆爾許師敬譯帝訓成更名曰皇圖大訓敇授皇太
子考試國子生遣僧修佛事於臨洮鳳翔桑嘉勒宗山
等處賜諸王博囉特穆爾喇特納各鈔二千錠戊辰熒
惑犯壘壁陣填星犯井庚午填星太白嵗星聚于井辛
未泉州民阮鳳子作亂寇陷城邑軍民官以失討坐罪
永平衛輝中山順德諸路饑賑鈔六萬六千餘錠寧夏
奉元建昌諸路饑賑糧二月大都河間保定永平濟南
常德諸路饑免其田租之半四月丙戌鎮安路總管岑
修廣為弟修仁所攻來告命湖廣行省辨治之戊戌太
白犯鬼壬寅熒惑犯壘壁陣米洞蠻田先什用等結十
二洞蠻寇長陽縣湖廣行省遣九姓長官彭呼圖克布
哈招之田先什用等五洞降餘發兵討之修夏津武河
堤三十三所役丁萬七千五百人五月甲辰朔藩王帕
克必遣使獻豹乙巳修辰類佛事三十一所甘肅行省
臣言赤斤儲粟軍士度川逺給不便請復徙于曲尤之
地從之修上都復仁門涇州饑禁釀酒罷造福建嵗供
蔗餳以西僧馳驛擾民禁之甲寅八百媳婦蠻招南道
遣其子招三聽奉方物來朝乙卯以帝師兄索諾木藏
布領西番三道宣慰司事尚公主錫王爵給夀寧公主
印賜田百頃鈔三萬錠甲子中書㑹嵗鈔出納之數請
節用以補不足從之監察御史劾宣撫使多爾濟巴勒
學士李塔喇海劉紹祖庸鄙不勝任中書議三人皆勲
舊子孫罪無實狀乞復職仍敇憲臺勿以空言妄劾從
之丁卯岑世興及鎮安路岑修文合山獠角蠻六萬餘
人為寇命湖廣雲南行省招諭之遣指揮使鄂都瑪勒
鐫西番咒語于居庸闗庚午奇珠招諭永明縣五洞猺
來降河西加木籠四部來降以達爾瑪巴勒藏布領布
喇哈瑪納部衮噶巴勒領古嚕諾爾布古允松喇卜藏
布爾沙克嘉部索諾木嘉勒藏布領喇卜藏衮卜喇卜
齋伊實格埒古實部多爾濟巴拉領隆丹策凌巴勒喇
卜坦噶勒藏部雄州饑太平興化屬縣水賑之廬州鬱
林州及洪澤屯田旱揚州路屬縣財賦官田水並免其
租六月癸酉朔賜藩王徹伯爾七寶束帶以托海特穆
爾為四川行省平章政事請終母喪從之癸未播州蠻
黎平愛復叛合謝烏窮為寇宣撫使楊伊埒布哈招平
愛出降烏窮不附命湖廣行省討之丁亥命湘寧王巴
拉實哩出鎮阿南達實迪之地戊子諸王托克托等來
朝賜金銀鈔幣乙未命梁王旺沁及諸王齊齊克圖鎮
撫北軍賜旺沁鈔五千錠幣帛各二百匹丁酉遣道士
呉全節修醮事於龍虎三茅閣皂三山戊戌遣使祀解
州鹽池神中書省臣言比郡縣旱蝗由臣等不能調燮
故災異降戒今當恐懼儆省力行善政亦冀陛下敬慎
修德憫恤生民帝嘉納之賑昌王巴拉實哩部鈔四萬
錠賜呉王普爾普鈔萬錠己亥納皇姊夀寧公主女薩
都巴拉于中宫道州路櫟所源猺為寇命奇珠捕之奉
元鞏昌屬縣大雨雹峽州旱東平屬縣蝗大同屬縣大
水萊蕪等處冶户饑賑鈔三萬錠光州水中山安喜縣
雨雹傷稼大昌屯河決大寧廬州德安梧州中慶諸路
屬縣水旱並蠲其租秋七月甲辰車駕發上都禁車騎
踐民禾遼王托克托請復太母諤楞宫守兵及女直屯
户不允増給太祖四大鄂爾多嵗賜銀二百錠鈔八千
錠遣使祀海神天妃造豢豹氊車三十兩乙巳齊哩克
昆屯田霜賑糧二月丙午享太廟丁未紹慶酉陽寨冉
世昌及何惹洞蠻為寇詔行宫駞馬及宗戚將校駐冬
北邊者毋輒至京師辛亥封阿都齊為綏寧王賜鈔四
千錠給金印壬子皇后受雅滿達噶戒于水精殿甲寅
幸大乾元寺敇鑄五方佛銅像乙卯詔翰林侍講學士
阿嚕威直學士雅奇譯世祖聖訓以備經筵進講戊午
諸王保賽音獻駞馬遣日本僧瑞興等四十人還國作
别殿於潛邸敇入粟拜官者准致仕銓格己未禁諸部
王妃入京告饑以伊嚕特穆爾嗣齊王給金印八百媳
婦蠻招南通遣使來獻馴象方物乙丑發兵修野狐色
珍桑乾三嶺道戊辰太白經天己巳大理土官你囊來
獻方物庚午廣西宣慰副使王瑞請益戍兵及以土民
屯田備蠻仍置南寧安撫司河決鄭州陽武縣漂民萬
六千五百餘家賑之永平大都諸屬縣水大風雨雹龍
興辰州二路火大名永平奉元諸路屬縣旱汴梁路水
大名順德衛輝淮安等路睢趙涿霸等州及諸位屯田
蝗大同渾源河溢檀順等州兩河決温榆水溢賑永平
奉元鈔七萬錠賑糶濠州饑民麥三萬九千餘石命瘞
京城外棄骸死狀不白者有司究之八月甲戌額卜德
哷勒許師敬以災變饑歉乞解政柄不允乙亥遣奈瑪
台簡閲邊兵賜鈔千錠大天源延聖寺神御殿成戊寅
修澄清石牐甲申享太廟長春宫道士藍道元以罪被
黜詔道士有妻者悉給猺役遷黄羊坡民二百五十户
於韃靼部寧逺州洞蠻刁用為寇命雲南行省備之丁
亥遣梁王旺沁整飭鄂爾多斯邊事辛卯雲南行省丞
相伊爾濟達㢘訪副使沙卜珠丹以使酒相詆狀聞詔
兩釋之甲午以災變罷獵賑河南特黙齊軍籍其餘丁
罷行宣政院及功德使司免武備寺逋負兵器丁酉藩
王保賽音獻玉及獨峯駝是夜太白犯軒轅御女以星
變下詔恤民辛丑次中都畋于翁果察圖之地賜太師
阿勒坦綽克鈔二千八百錠盝頂殿成罷甘肅扎昆倉
徙其軍儲於瓮鄂羅倉户部尚書郭良坐贓免作天妃
宫于海津鎮西番土官撒加布來獻方物海寇黎三來
附詔諭㢘州蜑户使復業鹽官州大風海溢壊隄防三
十餘里遣使祭海神不止徙居民千二百五十家大都
昌平大風壊民居九百家龍慶路雨雹一尺大風損稼
真定蠡州奉元蒲城等縣及無為州諸處水河中府永
平建昌印都中慶太平諸路及廣西兩江饑並發粟賑
之揚州崇明州大風雨海水溢溺死者給棺斂之杭州
火賑糧一月九月丁未増置上都留守判官一員兼推
官辛亥命帝師還京修灑淨佛事于大明興聖隆福三
宫丁巳弛大都上都興和酒禁庚申車駕至大都壬戌
以察納領度支事癸亥太白犯太微垣右執法賜大車
里新附蠻官七十五人裘帽鞾韈戊辰命罕齊等使諸
王徹伯爾諤斯伯保賽音三部賑潛邸貧民鈔二十萬
錠湖廣行省太平路總管郭扶雲南行省威楚路禿刺
寨長哀培景東寨長阿只弄男阿吾大阿哀寨主弟你
刀木羅寨長哀卜利茫施路土官阿利鎮江路土官泥
囊弟陀金客木帖路土官丘羅大車里昭哀姪哀用孟
隆甸土官吾仲並奉方物來獻以昭哀地置木朶路一
木來州一甸三以吾仲地置孟隆路一甸一以哀培地
置甸一並降金符銅印仍賜幣帛鞍勒有差中書省臣
言今國用不繼陛下當法世祖之勤儉以為永圖臣等
在職苟有濫承恩賞者必當回奏帝嘉納之揚州寧國
建德諸屬縣水南恩州旱民饑並賑之汾州平遙縣汾
水溢廬州懐慶二路蝗冬十月辛未朔發卒四千治通
州道給鈔千六百錠甲戌寧珠陞右御史大夫庚辰享
太廟奉安顯宗御容於大天源延聖寺辛巳太白犯進
賢天夀節遣道士祠衛輝太一萬夀宫壬午帝師以疾
還薩斯嘉之地賜金銀鈔幣萬計敇中書省遣官從行
備供億癸未河水溢汴梁路樂利堤壊役丁夫六萬四
千人築之京師饑發粟八十萬石減價糶之賜大天源
延聖寺鈔二萬錠吉安臨江二路田千頃中書省臣言
養給軍民必藉地利世祖建大宣文𢎞教等寺賜永業
當時已號虚費而成宗復搆天夀萬寧寺較之世祖用
増倍半若武宗之崇恩福元仁宗之承華普慶租𣙜所
入益又甚焉英宗鑿山開寺損兵傷農而卒無益夫土
地祖宗所有子孫當共惜之臣恐兹後藉為口實妄興
工役徼福利以逞私欲惟陛下察之帝嘉納焉十一月
庚子朔陜西行臺中丞姚煒請集世祖嘉言善行以時
省覽從之瀋陽遼陽大寧等路及金復州水民饑賑鈔
五萬錠懐慶修武縣旱免其租寧夏路萬户府慶逺安
撫司饑賑之弛寧夏路酒禁宣撫使瑪哈穆特李讓劾
浙西㢘訪使諤勒哲布哈受賂簿對不服詔遣刑部郎
中索珠鞫其侵辱使者笞之藩王保賽音遣使獻虎癸
卯中書省臣言西僧每假元辰疏釋重囚有乖政典請
罷之有㫖自今當釋者敇宗正府審覆乙巳梁王旺沁
往北邊賜鈔二千錠己酉作盝頂棕樓辛亥追復前平
章政事李孟官賜湘寧王巴拉實哩鈔三千錠諸王保
賽音使來獻馬乙卯太白犯鍵閉廣西透江團猺為寇
宣慰使邁努諭降之扶靈青溪櫟頭等源蠻為寇湖南
道宣慰司遣使諭降之戊午造中統至元鈔各十萬錠
封諸王特穆爾布哈為鎮南王鎮揚州辛酉加御大夫
夫寧珠開府儀同三司加封廬陵江神曰顯應弛成都
酒禁播州蠻宋王保來降己巳徙上都清寧殿于巴雅
爾行宫弛永平路山澤之禁階州土蕃為寇武靖王遣
臨洮路元帥珠展諭降之廣寧路屬縣霖雨傷稼賑鈔
三萬錠沔陽府旱免其税永平路大水免其租仍賑糧
四月汴梁建康太平池州諸路及甘肅額齊訥路饑並
賑之錦州水溢壊田千頃漂死者百人人給鈔一錠崇
明州海溢漂民舍賑糧一月給死者鈔二十貫十二月
丁丑諸王諤斯伯獻文豹賜金銀鈔幣有差御史哈喇
諾海請擇正人傅太子帝嘉納之壬午御史賈垕請祔
武宗皇后于太廟不報敇以來年元夕搆燈山于内廷
御史趙師魯以水旱請罷其事從之甲申師魯又請親
祀郊廟帝嘉納之丙戌以回回隂陽家言天變給鈔二
千錠施有道行者及乞人繫囚以禳之丁亥寧夏路地
震有聲如雷連震者四庚寅赦天下召江浙行省右丞
趙簡為集賢大學士領經筵事壬辰賜梁王旺沁宴器
金銀以皇子錫錫夜啼賜髙年鈔癸巳作盝頂殿己亥
命帝師修佛事釋重囚三人置大承華普慶寺總管府
罷規運提㸃所御史言比年營繕以衛軍供役廢武事
不講請遵世祖舊制教習五衛親軍以備扈從不報湖
廣屯戍千户濟雅干布哈招諭扶靈洞蠻劉季等來降
保定路饑賑米八萬一千五百石懐慶路饑賑鈔四萬
錠亳州河溢漂民舍八百餘家壊田二千三百頃免其
租廣西靜江象州諸路及遼陽路饑賑之大寧路大水
壊田五千五百頃漂民舍八百餘家溺死者人給鈔一
錠
四年春正月甲辰諸王邁努來朝賜金一錠銀十錠鈔
二千錠幣帛各四十匹乙巳御史臺臣請親祀郊廟帝
曰朕遵世祖舊制其命大臣攝之己酉太白犯牛庚戌
置紹慶路石門十寨巡檢司御史辛鈞言西商鬻寶動
以數十萬錠今水旱民貧請節其費不報壬子以中政
院金銀鐵冶歸中書靖安王扣布哈出鎮陜西詔賜鈔
二千錠癸丑賜諸王阿喇特納實哩等鈔六千錠甲寅
鷹師托克托病賜鈔千錠戊午命市珠寶首飾庚申皇
子允丹藏布受佛戒于智泉寺鹽官州海水溢壊捍海
堤二千餘步甲子武龍洞蠻寇武縁縣諸堡丁卯燕南
㢘訪司請立真定常平倉不報浚㑹通河築漷州䕶倉
堤役丁夫三萬人初置雲南行省檢校官遼陽行省諸
郡饑賑鈔十八萬錠彰德淮安揚州諸路饑賑之大寧
路水給溺死者人鈔一錠二月辛未祀先農甲戌祭太
祖太宗睿宗御容于大承華普慶寺以翰林院官執事
乙亥親王額森特穆爾出鎮北邊賜金一錠銀五錠鈔
五百錠幣帛各十匹丙子命伊拉齊領仁宗神御殿事
大司徒琳沁策喇實為大承華普慶寺總管府達嚕噶
齊仍為大司徒壬午狩于漷州諸王呼實噶温都爾出
鎮北邊賜金銀幣鈔有差帝師燦黙特伊實結布姜楚
卜札卜卒命達實特穆爾寧珠監修佛事丙戌詔同僉
樞宻院事雅克特穆爾教閲諸衛軍戊子進襲封衍聖
公孔思晦階嘉議大夫以黙古斯為雲南行省平章政
事提調烏䝉屯田庚寅八百媳婦蠻酋招南通來獻方
物辛卯白虹貫日以尚供總管府及雲需總管府隸上
都留守司奉元廬州淮安諸路及白登部饑賑糧有差
永平路饑賑鈔三萬錠糧二月三月辛丑皇子允丹藏
布出鎮北邊以諾海齊為惠國公商議内史府事癸卯
和寧地震有聲如雷丙午廷試進士阿恰齊李黼等八
十五人賜進士及第出身有差命西僧作止風佛事潮
州路判官錢珍挑推官梁楫妻劉氏不從誣楫下獄殺
之事覺珍飲藥死詔戮尸傳首海北㢘訪副使劉安仁
坐受珍賂除名辛亥諸王吹巴勒保賽音等以文豹西
馬佩刀珠寳等物來獻賜金鈔萬計庚申遣使往江南
求奇花異果辛酉以太傅托迪為太師太保圖古勒為
太傅伊克扎爾古齊博迪蘇為太保敕前太師布呼與
議大事食其俸終身召翰林學士承㫖蔡國公張珪集
賢大學士㢘恂太子賔客王毅復舊職陜西行臺中丞
敬儼為集賢大學士並商議中書省事珪仍預經筵事
賜諸王和碩部鈔四千錠郡王多喇烏嚕古等部畜牧
災賑鈔三萬五千錠中書省臣請酬哈克繖等累朝售
寶價鈔十萬二千錠從之壬戌車駕幸上都復設武備
寺同判六員命親王巴拉實哩出鎮察汗諾爾封庫春
為國公以阿繖和卓知樞宻院事渾河決發軍民萬人
塞之丁卯熒惑犯井復置衛候直都指揮使司秩正四
品諸王保賽音遣使獻文豹獅子賜鈔八千錠大寧廣
平二路屬縣饑賑鈔二萬八千錠河南行省諸州縣及
建康屬縣饑賑糧有差夏四月辛未盜入太廟竊武宗
金主及祭器大理鹿甸酋阿你為寇壬申作武宗主甲
戌作棕毛盝頂殿己卯道州永明縣猺為寇癸未鹽官
州海水溢侵地十九里命都水少監張仲仁及行省官
發工匠二萬餘人以竹落木柵實石塞之不止癸巳髙
州猺寇電白縣千户張恒力戰死之邑人立祠敇賜額
曰旌義甲午以西僧衮噶伊實巴絅喇實嘉勒燦巴勒
藏布為帝師賜玉印仍詔諭天下僧乙未以武備寺卿
阿薩爾達爾罕為御史大夫禜星于回回司天臺湖廣
猺寇全州義寧屬縣命守將捕之河南奉元二路及通
順檀薊等州漁陽寶坻香河等縣饑賑之河間揚州建
康太平衢州常州諸路屬縣及雲南烏撒武定二路饑
賜糧鈔有差永平路饑免其租仍賑糧兩月五月辛丑
太尉超爾卒癸卯以鹽官州海溢命天師張嗣成修醮
禳之乙巳作成宗神御殿于天夀萬寧寺己未占城國
遣使貢方物甲子以典守宗廟不嚴罷太常禮儀院官
丁卯修佛事於賀蘭山及諸行宫罷諸王分地州縣長
官世襲俾如常調官以三載為考元江路總管普雙坐
贓免遂結蠻兵作亂敇復其舊職德慶路猺來降歸所
掠男女悉給其親河南江陵屬縣饑賑糧有差汴梁屬
縣饑免其租常州淮安二路寧海州大雨雹睢州河溢
大都南陽汝寧廬州等路屬縣旱蝗衛輝路大風九日
禾盡偃河南路洛陽縣有蝗可五畆羣烏食之既數日
蝗再集又食之六月辛未翰林侍講學士阿嚕威直學
士雅奇等進講仍命譯資治通鑑以進參知政事史惟
良請解職歸養不允丁丑都爾蘇等以災變乞罷不允
罷兩都營繕工役錄諸郡繫囚己卯永興屯被災免其
租辛巳造象輿六乘癸未遣察納巴延赴大都銓選甲
申廣西花角蠻為寇命所部討之乙未紹慶路四洞酋
阿者等降並命為蠻夷長官仍設巡檢司以撫之發義
倉粟賑鹽官州民廬州路饑賑糧七萬九千石鎮江興
國二路饑賑糶有差中山府雨雹汴梁路河決汝寧府
旱大都河間濟南大名陜州屬縣蝗秋七月丁酉朔元
江路普雙復叛戊戌諸王揚珠濟達襲位遣使來朝己
亥巴喇呼部鴻和來獻方物御史臺臣言内郡江南旱
蝗荐至非國細故丞相達實特穆爾都爾蘇參知政事
布哈史惟良參議邁努並乞解職有㫖毋多辭朕當自
儆卿等亦宜各欽厥職修大明殿占城國獻馴象二建
横渠書院於郿縣祠宋儒張載辛丑賜齊王伊嚕特穆
爾鈔二萬錠甲辰播州蠻謝烏窮來獻方物丙午享太
廟丁未敇經筵講讀官非有代不得去職諭宗正府決
獄遵世祖舊制戊戌遣翰林侍讀學士阿嚕威還大都
譯世祖聖訓壬子賜諸王和爾和伊嚕特穆爾巴拉實
哩及駙馬滿濟勒噶鈔萬五千錠金銀幣帛有差甲寅
遣使市旄牛於西域丁巳給齊王伊嚕特穆爾印巴延
徹爾額卜德哷勒以疾乞解政優詔諭之戊午謀粘路
土官賽丘羅招諭八百媳婦蠻招三斤來降銀沙羅土
官散怯遮殺賽丘羅敇雲南王遣人諭之癸亥賜夀寧
公主鈔五千錠岐王索諾木衮布訴荆王伊蘇額布根
侵其地命甘肅行省閲籍歸之乙丑周王和實拉及諸
王揚珠濟達等來貢賜金銀鈔幣有差遣使祀海神天
妃丙寅籍僧道有妻者為民塞保安鎮渠役民丁六千
人是月籍田蝗雲州黑河水溢衢州大雨水發廩賑饑
者給漂死者棺延安屬縣旱免租税遼陽遼河婁薩奇
河溢右衛率部饑賑之八月戊辰給累朝鄂爾多鈔有
差癸酉給必克楚喇實寧國公印度支監卿博囉請辭
職奉母不允賜皇后乳母鈔千七百錠滹沱河水溢發
丁浚冶河以殺其勢奉元路治中單鵠言令民採捕珍
禽異獸不便請罷之敕應獵者其捕以進乙亥賜公主
布達實哩媵户鈔四千錠苗人祭伯秧寇李陀寨命湖
廣行省捕之庚辰運粟十萬石貯瀕河諸倉備内郡饑
田州洞猺為寇遣湖廣行省捕之癸未賜營王額森特
穆爾鈔三千錠乙酉巴雅爾鄂爾多作欽明殿成壬辰
御史李昌言河南行省平章政事通通世官河南大為
奸利請徙他鎮不報癸巳諡武宗皇后曰宣慈惠聖英
宗皇后曰莊靜懿聖升祔太廟發衛軍八千修白浮瓮
山河堤是月揚州路崇明州海門縣海水溢汴梁路扶
溝蘭陽縣河溢沒民田廬並賑之建徳杭州衢州屬縣
水真定晉寧延安河南等路屯田旱大都河間奉元懐
慶路蝗鞏昌府通漕縣山崩碉門地震有聲如雷晝晦
天全道山崩飛石斃人鳳翔興元成都峽州江陵同日
地震九月丙申朔日有食之阿恰齊德濟獻木綿大行
帳敇國子監仍舊制嵗貢生員業成者六人禁僧道買
民田違者坐罪沒其直壬寅寧夏路地震壬子太白犯
房甲寅湖廣土官宋王保獻方物壬戌遣罕齊等使諸
王徹伯爾等部甲子御史言廣海古流放之地請以職
官贓汚者處之以示懲戒從之保定真定二路饑賑糧
三萬石鈔萬五千錠閏月丁卯賜諸王色徹圖呼圖克
特穆爾鈔各五千錠己巳太白經天車駕至大都壬申
以災變赦天下廣西兩江猺為寇命所部捕之甲戌命
祀天地享太廟祭五嶽四瀆名山大川甲午八百媳婦
蠻請官守置䝉慶宣慰司都元帥府及木安孟傑二府
于其地以同知烏撤宣慰司事你出公土官招南通並
為宣慰司都元帥招諭人米德為同知宣慰司事副元
帥南通之子招三斤知木安府姪混盆知孟傑府仍賜
鈔幣各有差建昌贛州惠州諸路饑賑米四萬四千石
土番階州饑賑鈔千五百錠奉元慶逺延安諸路饑賑
糶有差冬十月丙申享太廟戊戌諸王圖卜特穆爾哈
爾滿等獻玉及蒲萄酒賜鈔六千錠己亥御史德珠請
擇東宫官癸卯命帝師作佛事于大天源延聖寺甲辰
改封建德路烏龍山神曰忠顯靈澤普佑孚惠王乙巳
晝有流星己酉以治書侍御史王士熙為參知政事辛
亥監察御史伊克哷塔布台言都水庸田使司擾民請
罷之癸丑江浙行省左丞相托歡達爾罕平章政事髙
昉以海溢病民請解職不允雲南沙木寨土官馬愚等
來朝丁巳以御史中丞趙世延為中書右丞以中書參
議傅巖起為吏部尚書御史韓鏞言尚書三品秩巖起
由吏累官四品於法不得陞制可安南遣使來獻方物
戊午辰星犯東咸監察御史馮思忠請命太常纂修累
朝禮儀壬戌開南州土官阿只弄率蠻兵為寇雲南行
省招捕之増置肅州沙州額齊訥三路推官大都路諸
州縣霖雨水溢壊民田廬賑糧二十四萬九千石衛輝
獲嘉等縣饑賑鈔六千錠仍蠲丁地税龍興路屬縣旱
免其租大名河間二路屬縣饑並賑之十一月庚午禁
晉寧路釀酒減價糶京倉米十萬石以賑貧民以思州
土官田仁為思州宣慰使召雲南王特穆爾布哈赴上
都癸酉太白犯壘壁陣乙亥熒惑犯天江丙子賜公主
布達實哩鈔千錠平樂府猺為寇湖廣行省督兵捕之
辛卯以降蠻謝烏窮為蠻夷官雲南蒲蠻來附置順寧
府寶通州慶甸縣緬國主答里必牙請復立行省於迷
郎崇城不允布斯來附給巴雅爾鄂爾多駝牛以嵗饑
開内郡山澤之禁永平路水旱民饑蠲其賦三年諸王
塔斯布哈部衛士饑賑糧千石冀寧路陽曲縣地震十
二月庚子發米三十萬石賑京師饑絳州太平縣趙氏
婦一產三子定捕盜令限内不獲者償其贓辛丑敇達
實特穆爾都爾蘇領内史府四鄂爾多事癸卯安南遣
使來貢方物甲辰梧州猺為寇湖廣行省督兵捕之戊
申諸王博囉遣使貢碙砂賜鈔二千錠癸丑命趙世延
及中書參議韓讓左司郎中姚庸提調國子監乙卯𤓰
哇遣使獻金文豹白猴白鸚鵡各一蔡國公張珪卒植
萬嵗山花木八百七十本丙辰賜諸王博囉特穆爾等
鈔四千錠己未嵗星退犯太微西垣上將靜江路猺兵
為寇湖廣行省督兵捕之右江諸寨土官岑世忠等來
獻方物大都保定真定東平濟南懐慶諸路旱免田租
之半河南河間延安鳳翔屬縣饑並賑之是嵗汴梁延
安汝寧峽州旱濟南衛輝濟寧南陽諸路屬縣蝗汴梁
諸屬縣霖雨河決揚州路通州崇明州大風海溢
致和元年春正月乙丑朔髙麗王遣使來朝賀獻方物
甲戌享太廟命繪蠶麥圖乙亥詔諭百司凡不赴任及
擅離職者奪其官避差遣者笞之御史鄒惟亨言時享
太廟三獻官舊皆勲戚大臣而近以户部尚書為亞獻
人既疎逺禮難嚴肅請仍舊制以省臺樞宻宿衛重臣
為之丁丑頒農桑舊制十四條于天下詔勵有司以察
勤惰己卯帝將畋栁林御史王獻等以嵗饑諫帝曰其
禁衛士毋擾民家命御史二人巡察之諸王桑節巴勒
部饑賑鈔萬錠米五千石占城遣使來貢方物且言為
交趾所侵詔諭解之禁僧道匿商税給宗仁衛䝉古子
女糧六月辛巳靜江猺寇靈川臨桂二縣命廣西招捕
之甲申遣使祀海神天妃戊子詔優䕶𤓰哇國主札牙
納哥仍賜衣物弓矢罷河南鐵冶提舉司歸有司命帝
師修佛事于禁中免陜西撈鹽一年發卒修京城罷益
都諸屬縣食鹽加封幸淵龍神福應昭惠公河間真定
順德諸路饑賑鈔萬一千錠大都路東安州大名路白
馬縣饑並賑之二月癸卯弛汴梁路酒禁乙卯伊濟遣
使藏古來貢方物庚申詔天下改元致和免河南自實
田糧一年被災州郡税糧一年流民復業者差税三年
疑獄繫三嵗不決者釋之賜遼王托克托鈔五千錠梁
王旺沁鈔二千錠壬戌太白晝見癸亥解州鹽池黑龍
堰壊調番休鹽丁修之陜西諸路饑賑鈔五萬錠河間
汴梁二路屬縣及開城乾州䝉古軍饑並賑之三月庚
午阿蘇衛兵出戍者千人人給鈔四十錠貧乏者六千
一百人人給米五石雲南安隆寨土官岑世忠與其兄
世興相攻籍其民三萬二千户來附嵗輸布三千匹請
立宣撫司以總之不允置州一以世興知州事置縣二
聽世忠舉人用之仍諭其兄弟共處立萬户府二領征
西紅胖襖軍達實特穆爾都爾蘇言災異未弭由官吏
以罪黜罷者怨誹所致請量才敘用從之辛未大天源
延聖寺顯宗神御殿成置總管府以司財賦壬申雨霾
甲戌雅濟國遣使獻方物己卯帝御興聖殿受無量夀
佛戒于帝師庚辰命僧千人修佛事于鎮國寺辛巳賜
夀寧公主鹽價鈔萬引甲申遣户部尚書李嘉努往鹽
官祀海神仍集議修海岸丙戌詔帝師命僧修佛事于
鹽官州仍造浮屠二百一十六以厭海溢戊子車駕幸
上都己丑以趙世延知經筵事趙簡預經筵事阿嚕威
同知經筵事曹元用呉秉道虞集段輔馬祖常雅奇富
珠哩翀並兼經筵官雲南土官撒加布降奉方物來獻
置州一以撒加布知州事隸羅羅宣慰司徵其租賦壬
辰太平路當塗縣楊氏婦一產三子晉寧衛輝二路及
泰安州饑賑鈔四萬八千三百錠冀寧路平定州饑賑
糶米三萬石陜西四川及河南府等處饑並賑之夏四
月丙申欽州猺黄焱等為寇命湖廣行省備之己亥達
實特穆爾都爾蘇請凡䝉古色目人效漢法丁憂者除
其名從之壬寅李嘉努以作石囤捍海議聞已酉御史
楊倬等以民饑請分僧道儲粟濟之不報甲寅改封䝉
山神曰嘉惠昭應王鹽池神曰靈富公洞庭廟神曰忠
惠順利靈濟昭佑王唐栁州刺史栁宗元曰文惠昭靈
公戊午禁偽造金銀器皿大都東昌大寧汴梁懐慶之
屬州縣饑發粟賑之保定冠州德州般陽彰德濟南屬
州縣饑發鈔賑之是月靈州濬州大雨雹薊州及岐山
石城二縣蝗廣寧路大水崇明州大風海溢五月甲子
遣官分䕶流民還鄉仍禁聚至千人者杖一百丙寅廣
西普寧縣僧陳慶安作亂僭建國改元己巳八百媳婦
蠻遣子哀招獻馴象癸酉籍在京流民廢疾者給糧遣
還大理怒江甸土官阿哀你寇樂辰諸寨命雲南行省
督兵捕之庚辰有流星大如缶其光燭地甲申安南國
及八洞蠻酋遣使獻方物戊子以嶺北行省平章政事
達實特穆爾為中書平章政事是月燕南山東東道及
奉元大同河間河南東平􁀞州饑賑鈔十四萬三千餘
錠峽州屬縣饑賑糶糧五千石冀寧廣平真定諸路屬
縣大雨雹汝寧府潁州衛輝路汲縣蝗涇州靈臺縣旱
六月髙麗世子完者禿訴取其印遣平章政事瑪魯往
諭髙麗王俾還之丙午遣使祀世祖神御殿是月諸王
諾木達實齊齊克圖和碩奈瑪台諸部風雪斃畜牧士
卒饑賑糧五萬石鈔四十萬錠奉元延安二路饑賑鈔
四千八百九十錠彰德屬縣大雨雹南寧開元永平諸
路水江陵路屬縣旱河南安德屯蠖食桑秋七月辛酉
朔寧夏地震庚午帝崩壽三十六葬起輦谷己卯大寧
路地震癸未修佛事于欽明殿乙酉皇后皇太子降㫖
諭安百姓丙戌太白犯軒轅大星九月都爾蘇立皇太
子為皇帝改元天順詔天下泰定之世災異數見君臣
之間亦未見其引咎責躬之實然能知守祖宗之法以
行天下無事號稱治平兹其所以為足稱也
　
　
　
　
　
　
　
　
　
　元史巻三十
元史巻三十考證
三年二月己丑　按己丑原刻作乙丑以支干推之丁
　亥甲午之間無乙丑自係己丑之訛今改
二月戊戌建殊祥寺於五臺山　按戊戌原刻誤作甲
　戌考𢎞簡錄建殊祥寺係戊戌非甲戌以前後支干
　推之亦同今改
六月丁酉遣道士吳全節修醮事於龍虎三茅閣皂三
　山　按茅刻本作茒考二字雖可通用但三茅以茅
　君姓得名應作茅為是今改
十一月庚子朔　按十月辛未朔至己亥為二十九日
　庚子既在十一月則當為朔日矣原刻闕書朔字今
　增
十二月丁丑　按自庚子朔推至已己巳足一月之數
　此下即十二月矣應於丁丑上紀月分以清界限原
　刻闕書今據𢎞簡録增
四年四月癸巳髙州猺冦電白縣千戸張恒力戰死之
　　按死猺亂之千戸宋元通鑑𢎞簡録均作張恒大
　典亦同原刻訛恒為額今改
四年濟南衛輝濟寜南陽諸路屬縣蝗　按史文止四
　處原刻作八路考五行志是嵗蝗凡十餘處又不止
　八路也今改
