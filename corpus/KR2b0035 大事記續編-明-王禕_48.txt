
　大事記續編卷四十七　　　明　王禕　撰
隋高祖文皇帝開皇九年春正月乙丑朔賀若弼濟自
廣陵韓擒虎濟自横江甲申若弼敗陳師於蔣山攻宫
城擒虎執陳主叔寶丙戌晉王廣至建康施文慶沈客
卿等皆伏誅癸巳遣巡撫陳州郡周羅㬋等亦降陳亡
(以陳隋本紀舉要厯/補遺王通元經修)
　解題曰陳自武帝霸先至後主叔寶五世凡三十三
　年王凝問於王通曰元經書陳亡而具五國何也曰
　江東中國之舊也衣冠禮樂之所就也永嘉之後江
　東貴焉而卒不貴無人也齊梁陳於是乎不與其為
　國也及其亡也君子猶懷之故書曰晉宋齊梁陳亡
　具五以歸其國且言其國亡也嗚呼棄先王之禮樂
　以至是乎凝曰晉宋亡國久矣今具之何謂也曰晉
　衣冠文物之舊君子不欲其先亡宋嘗有樹晉之功
　有復中國之志亦不欲其先亡也故具齊梁以歸其
　國也其未亡則君子奪其國焉曰中國之禮樂安在
　其已亡則君子予其國焉曰猶我中國之遺人也觀
　通之抑揚感嘅其志亦可悲也已
二月丙申置鄉正里長(以本/紀修)陳湘州刺史岳陽王叔慎
起兵敗死(以吕祖謙/標目修)遣柱國韋洸安撫嶺外降之(以隋/紀修)
　解題曰安撫之名始於此
平建康城於石頭城置蔣州(以吕祖謙/標目修)夏四月己亥帝
幸驪山勞還師乙巳獻俘太廟賞賜將士故陳境内給
復十年餘州免租賦一年己未流孔範王瑳等於邊以
江總為上開府儀同三司陳都督魯廣達死之(以通/鑑修)
　解題曰胡寅曰孔範等亡陳之臣也帝既知之當戮
　之江南以謝三吳之人既貸其死又置諸邊刑寛而
　義不類矣江總身為宰相惟以詩酒陪從邪慝蓋孔
　寧儀父之徒楚子不殺仲尼所非者也乃寵以爵禄
　是訓臣子敗人家國而無後憂也豈不惜哉事見通
　鑑
秦王俊為楊州總管四十四州軍事(以通/鑑修)壬戌詔寢兵
(以吕祖謙/標目修)六月吏部蘇威為右僕射閏月以荆州總管
楊素為納言(以本/紀修)秋七月羣臣請封禪弗許(以本/紀修)冬十
二月詔太常牛𢎞參定雅樂(以本/紀修)
隋高祖文皇帝開皇十年春二月庚申帝幸并州夏四
月至自并州(以本/紀修)出李德林為湖州刺史(以吕祖謙/標目修)五
月乙未詔軍人悉屬州縣(以本紀吕祖/謙標目修)
　解題曰按本紀詔曰魏末喪亂寓縣𤓰分役車歲動
　未遑休息兵士軍人權置坊府南征北伐居處無定
　家無完堵地罕苞桑恒為流寓之人竟無鄉里之號
　朕甚愍之凡是軍人可悉屬州縣墾田籍帳一與民
　同軍府統領宜依舊式罷山東河南及北方縁邊之
　地新置軍府葉適曰按李繁家傳載蘇綽初置府兵
　與此利害優苦殊不同然詔文乃當時實事蓋綽雖
　創始而地狹民寡加以長征不歸故未能盡行其説
　至平陳後乃修完成法爾
六月辛酉制民年五十免役収庸(以本/紀修)秋七月癸卯楊
素為内史令(以本/紀修)冬十一月辛卯帝幸國學(以本/紀修)有事
於南郊(本/紀)江南盜起遣楊素討平之(以本紀及吕/祖謙標目修)并州
總管晉王廣為揚州總管秦王俊為并州總管(以通/鑑修)畨
禺夷反給事郎裴矩討平之高涼洗氏置幕府(以通鑑/及吕祖)
(謙標/目修)
隋高祖文皇帝開皇十一年春二月丙子以臨潁令劉
曠為莒州刺史(以本/紀修)辛巳晦日有食之(以本/紀修)秋八月壬
申殺弟滕王瓚(以通/鑑修)
　解題曰按列傳瓚見高祖執政羣情未一恐為家禍
　陰有圖高祖之計餘見大建十二年周天元帝殂解
　題
上柱國沛達公鄭譯卒(以紀/傳修)
隋高祖文皇帝開皇十二年秋七月乙巳蘇威免官爵
禮部尚書盧愷除名(以本紀及吕/祖謙標目修)有事於太廟(本/紀)壬申
晦日有食之(以本/紀修)八月甲戌制死罪令大理覆治(以本/紀通)
(鑑/修)冬十二月乙酉楊素為右僕射與高熲專掌朝政(以/吕)
(祖謙標/目修)免右領軍大將軍賀若弼官(以吕祖謙/標目修)府藏皆
滿免河東北功調減田租一年(以通/鑑修)
　解題曰李燾曰古今之富者莫如隋而所以卒為隋
　禍者亦惟其富爾夫帝王之所謂富而教之者豈曰
　盈其倉廩則羣黎百姓徧為爾德也哉惟在布大利於
　天下而吾無所私焉使斯民安居樂業養生喪死而
　無憾相與從事於孝弟忠信之際則吾之禮樂刑政
　可以四達而不悖矣高祖躬履儉約而户口日滋此
　固致富之道始高祖疾山東之巧偽重謫其正長而
　開相糾之科以出齊民隱户於是丁口益增而高熲
　復為輸籍法使豪强不能以容其奸此隋之所以富
　也君臣方自以為得計而不知其惡殆與賊虐者無
　異高祖在位雖省徭寛賦然取之者固已深而推以
　予之者蓋未數數然也不然何天之於隋遽泯然棄
　而不知耶
遣使均田(以朱熹/綱目修)
隋高祖文皇帝開皇十三年春正月壬戌帝幸岐州二
月作仁壽宫三月至自岐州(以本紀及吕/祖謙標目修)禁藏讖緯(以/本)
(紀/修)
　解題曰按列傳著作郎王邵表言符命又引民間歌
　謡引圖書讖緯依約符命捃摭佛經撰皇靈感書三
　十卷奏之上令宣示天下劭集諸州朝集使焚香而
　讀之上益喜賞賜優洽其所令反其所好而民不從
　其是之謂矣事見通鑑
秋七月戊辰晦日有食之(以本/紀修)
隋高祖文皇帝開皇十四年夏四月乙丑行新樂(以/本)
(紀/修)六月丁卯給公卿以下職田(以本紀及吕/祖謙標目修)秋七月
乙未以蘇威為納言(以吕祖謙/標目修)關中大旱帝幸洛陽
(以本/紀修)
　解題曰李燾曰古者三年耕而後有一年之儲九年
　耕而後有三年之儲以三十年之通制國用則雖有
　凶旱水溢民無菜色今隋之為隋僅十餘年而粟帛
　之入至於倉廩府庫已無所容然而一有天災則關
　中之民至於屑豆雜糠而食流離遷徙救死不暇然
　則隋之所謂富者獨其倉廩府庫而餘食遺貨之在
　天下者殆無幾爾為富不仁諒其然矣事見通鑑
冬閏十月甲寅詔給北齊梁陳祭祀器物(以本/紀修)齊州刺
史盧賁除名(以本給/通鑑修)羣臣請封禪十二月乙未帝東狩
(以本紀/通鑑修)
隋高祖文皇帝開皇十五年春正月壬戌帝幸齊州庚
午以歲旱謝咎泰山(以本紀及/稽古録修)二月丙辰収天下兵器
(以本/紀修)三月乙未至自東方(以本/紀修)丁亥帝幸仁壽宫(以本/紀修)
　解題曰通鑑考異隋書北史皆曰宫成上令高熲前
　視奏稱頗傷綺麗大損人丁帝不悦楊素懼即於北
　門啓獨孤后曰帝王法有離宫别館今天下太平造
　一宫何足損費后以此理諭上上乃解今從唐書然
　唐書所載不如隋史北史為得其實事見通鑑
夏六月庚寅焚相州所貢綾文布於朝堂(以朱熹/綱目修)秋七
月戊寅至自仁壽宫(以本/紀修)冬十月戊子以吏部尚書韋
世康為荆州總管與并楊益州為四總管(以通鑑及吕/祖謙標目修)
十一月辛酉帝幸溫湯乙丑還宫(以本/紀修)十二月戊子勅
盜邊糧一升皆斬(以本/紀修)己丑詔文武官四考受代(以本/紀修)
汴州刺史令狐熙考績為天下最賜帛旌之(以通/鑑修)
隋高祖文皇帝開皇十六年夏六月甲午制工商不得
仕進(以通/鑑修)秋八月丙戌詔死罪三覆奏(以通/鑑修)
　解題曰刑者侀也成也一成而不可變故君子盡心
　焉文帝初有隋國遂定新律盡除魏周苛刻以從寛
　簡初令死罪大理覆治又令死罪三奏然後行刑誠
　得古帝王好生惡殺之意矣然盜邊糧一升以上者
　皆斬一錢以上者棄市則雖三奏而後行亦何補哉
冬十月帝幸長春宫十一月還以公主妻吐谷渾可汗
(以通/鑑修)
隋高祖文皇帝開皇十七年春二月癸未遣太平公史
萬歲討南寧羌平之(以本/紀修)帝幸仁壽宫(以通/鑑修)桂州俚帥
反遣兵討平之以令狐熙為桂州總管(以本紀及吕/祖謙標目修)三
月丙辰詔諸司得於律外杖屬官(以通鑑/目録修)令盜一錢以
上棄市(以通鑑及吕/祖謙標目修)夏四月戊寅頒張胄𤣥厯(以本/紀修)秋
七月桂州人反遣右武侯大將軍虞慶則討平之(以本/紀修)丁
亥并州總管秦王俊免(以本紀及吕/祖謙標目修)以宗女公主妻突
厥突利可汗(以通鑑/目録修)九月帝至自仁壽宫(以通/鑑修)冬十二
月殺虞慶則(以本/紀修)
隋高祖文皇帝開皇十八年春正月辛丑詔江南民船
長三丈者入官(以本/紀修)二月高麗冦遼西乙巳遣漢王諒
討之遇疫秋九月己丑師還(以本紀及吕/祖謙標目修)
　解題曰隋伐高麗始於此
冬十二月置離宫於仁壽宫道上(以本/紀修)南寧羌復反史
萬歲坐除名(以通/鑑修)
隋高祖文皇帝開皇十九年春二月遣漢王諒為元帥
三道伐突厥都藍可汗都藍與達頭可汗襲突利破之
夏四月突利來降諸軍大破突厥兵(以通/鑑修)六月殺涼州
總管王丗則(以通/鑑修)秋八月高熲除名(以紀/傳修)九月乙丑以
太常卿牛𢎞為吏部尚書(以本/紀修)
　解題曰按通典開皇七年制諸州歲貢三人工商不
　得入仕十八年又詔京官五品以上及總管刺史並
　以志行修謹清平幹濟二科舉人牛𢎞為吏部尚書
　高搆為侍郎最為稱職當時尚書舉其大者侍郎銓
　其小者則六品以下官吏咸吏部所掌自一命以上
　之官州郡無復辟署矣(自北齊以來州郡僚佐已多/為吏部所授至隋一切歸省)
　(司/)杜佑曰文帝素非學術盜有天下不欲權分罷州
　郡之辟廢鄉里之舉内外二命悉歸吏曹纔厠班列
　皆由執政則執政參吏部之職吏部總州郡之權罔
　徵體國推誠代天理物之本意是故銓綜失叙受任
　多濫豈有萬里封域九流叢凑論材授職仰成吏曹
　以俄頃之周旋定材行之優劣求其無失不亦謬歟
　爾後有司尊賢之道先於文華辯論之方擇於書判
　所以閲佐號為倒拔徵詞同乎射覆置循資之格立
　選數之制壓例示其定限平配絶其逾涯或糊名考
　覈或十銓分掌茍濟其末不澄其源誠宜詳酌古今
　拯勘刓弊實為大政可不務乎
冬十月甲午以突利為啓民可汗處之五原遣楊素等
擊都藍可汗十二月都藍為其下所殺達頭立為步迦
可汗(以吕祖謙/標目修)
隋高祖文皇帝開皇二十年夏四月壬戌突厥步迦可
汗犯塞晉王廣等擊之太平公史萬歲大破之(以本/紀修)六
月丁丑秦王俊以憂薨廢其國(以吕祖謙標目/及朱熹綱目修)晉王廣
結楊素贊帝廢立冬十月乙丑廢太子勇及其諸子為
庶人己巳殺左衛大將軍元旻等素又譖殺史萬歲十
一月戊子立廣為皇太子天下地震(以本/紀修)禁毁佛天尊
及神像(以朱熹/綱目修)
隋高祖文皇帝仁壽元年正月乙酉朔改元(以本/紀修)楊素
蘇威為左右僕射(以本/紀修)二月乙卯朔日有食之(以本/紀修)夏
六月廢太學四門及州縣學前殿内將軍劉炫諫不聽
(以吕祖謙/標目修)冬遣楊素擊突厥(以通/鑑修)
隋高祖文皇帝仁壽二年春三月楊素大破步迦可汗
(以通/鑑修)秋七月徵蜀王秀還(以列/傳修)八月己巳皇后獨孤氏
崩(以本/紀修)
　解題曰按后妃傳序開皇二年著内官之式畧依周
　禮減省其數嬪三員世婦九員女御三十八員又採
　漢晉舊儀置六尚六司六典初文獻皇后懷嫉妬之
　心虚嬪妾之位不設二妃防其上逼自嬪以下置六
　十員又抑損其服章降其品秩文獻崩後始置貴人
　三員增嬪九員世婦二十七員御女八十一員貴人
　等闗掌宫闈之務六尚以下皆分𨽻焉煬帝參詳典故製
　嘉名著之於今貴妃淑妃徳妃為三夫人順儀順容順華修
　儀修容修華充儀充容充華為九嬪婕妤十二員美人才人
　十五員為世婦寳林二十員御女二十四員采女三十七員
　為女御總一百二十又有承衣刀人皆趨侍左右又増置
　女官准尚書省以六局管二十四司葉適曰六尚六
　司六典掌宫中之政此漢晉舊事也至煬帝置女官
　准尚書省則出於創建内外分庭人臣不得分毫預
　矣晉楊后以立惠基亂而天下為之分裂者數百年
　隋獨孤后以立煬稔禍而編氓十喪八九詩首二南
　有以也夫
九月大水(以本/紀修)冬閏十月甲申詔修五禮(以本/紀修)十二月
癸巳廢蜀王秀為庶人(以吕祖謙/標目修)詔楊素三五日一入
省論大事(以通/鑑修)交州俚帥反遣瓜州刺史劉方為行軍
總管平之(以通/鑑修)
隋高祖文皇帝仁壽三年秋九月壬戌置常平官(以本/紀修)
是歲龍門王通獻太平䇿罷歸教授於河汾之間(以舉/要補)
(遺/修)
　解題曰通字仲淹河汾人文帝徵之不至大業元年
　一徵又不至乃續詩書正禮樂修元經讚易道朱熹
　曰通見識高明説治體甚高特本領欠闕如古人明
　德新民至善等處固未之講也(李遘曰文中子之言/聖人之徒也傳之者)
　(非其人為之癰創而已耳世誚房魏輩不稱師也未/嘗以為師也蓋文中子教授河汾迹未甚顯没後門)
　(人欲尊寵之故扳太宗/時公卿以欺後世耳)
突厥步迦可汗降於啓民可汗啓民歸磧石(以吕祖謙/標目修)
　解題曰按元和郡縣志豐州東受降城北至磧口八
　百里中城至磧口五百里西城至磧口三百里磧口
　至囘紇衙帳一千五里
隋高祖文皇帝仁壽四年春正月甲子帝幸仁壽宫
夏四月不豫秋七月命兵部尚書柳述黃門侍郎元巖
召故太子勇太子廣囚述巖丁未弑帝乙卯即皇帝位
殺勇八月丁卯喪還京師(以本紀及吕/祖謙標目修)
　解題曰胡寅曰述巖親逢事㑹則當白帝倂召楊素
　楊廣入閤質問陳夫人正其罪而廢廣出諸外熟論
　故太子可立則召之否則别命子孫之賢者素若不
　從降詔以軍法從事登時而宗社定矣乃出閤為詔
　出以示素反受制賊手俄頃之間福禍判焉述巖死
　有餘辜矣事見通鑑
漢王諒起兵於晉陽以楊素為并州總管討之素執諒
以歸殺之(以本紀吕祖/謙標目修)
　解題曰胡寅曰舉兵必有其名立事不可行詐隋文
　之崩當時中外頗有異論諒獨不聞耶借曰未審而
　所被璽書不如高祖所約則可用此聲問晏駕不明
　之故以十九州附從之衆用王頍長駈之䇿既近京
　師則情實必彰天不共戴死生以之豈不忠孝兩得
　乎而詭言為素反舉兵是詐也詐而無名是自為逆
　也可乎事見通鑑
冬十月己卯葬文皇帝于太陵廟號高祖(以本紀馬/總通厯修)
　解題曰蘇轍曰昔者三代之君享國長久後世莫能
　及然而亡國之暴未有如秦隋之速二世而亡者也
　夫秦隋之亡其弊果安在哉自周失其政諸侯用事
　而秦獨得山西之地不過千里韓魏壓其衝楚脅其
　肩燕趙伺其北而齊掉其東秦人被甲持兵七世而
　不得解寸攘尺取至始皇然後合而為一秦人見其
　取天下若此其難也而以為不急持之則後世且復
　割裂以為敵國是以銷名城殺豪傑鑄鋒鏑以絶天
　下之望其所以備慮而固之者其密如此然而海内
　愁苦無聊莫有不忍去之意是以陳勝項籍因民之
　不服長呼起兵而山澤皆應由此觀之豈其重失天
　下而防之太過之弊歟今夫隋文之世亦見天下之
　久不定而重失其定也蓋自東晉以來劉聰石勒慕
　容苻堅姚興赫連之徒紛紛而起者不可勝數至於
　元氏并吞滅取畧已盡矣而南方未服元氏自分而
　為周齊周并齊而授之隋隋文取梁滅陳而後天下
　為一彼亦見天下之久不定也是以既得天下之衆
　而恐其失之享天下之樂而懼其不久立於萬民之
　上而常有猜防不安之心以為舉世之人皆有曩者
　英雄割據之懷制為嚴法峻令以杜天下之變謀臣
　舊將誅滅畧盡而獨死於楊素之手終於煬帝之際
　天下大亂塗地而莫之救由此觀之則夫隋之所以
　亡者無以異於秦也悲夫
除婦人及奴婢部曲之課令男子二十成丁(以通/鑑修)十一
月乙未帝幸洛陽(以本/紀修)丙申掘塹自龍門至臨清關度
河抵上洛(以本/紀修)壬子陳叔寶卒贈長城煬公(以吕祖謙/標目修)
癸丑以洛陽為東京(以吕祖謙/標目修)
　
　
　
　
　
　
　
　
　
　大事記續編卷四十七
