書卷二十六
　　梁　　　　　沈　　　　約　　　　撰
　志第十六
　　天文四
宋武帝永初元年十月辛丑熒惑犯進賢占曰進賢官
誅十一月乙卯熒惑犯塡星於角占曰為䘮大人惡之
一曰兵起十二月庚子月犯熒惑於亢占曰為内亂一
曰貴人憂角為天門亢為朝廷三年五月宮車晏駕七
月太傅長沙景王道憐薨索頭攻略青司兖三州於是
禁兵大出是後司徒徐羡之尚書令傅亮領軍謝晦等
廢少帝内亂之應
永初元年十二月甲辰月犯南斗占曰大臣憂三年七
月長沙王薨索虜宼青司二州大軍出救
永初二年六月甲申太白晝見占為兵䘮為臣彊三年
五月宮車晏駕尋遣兵出救青司其後徐羡之等秉權
臣彊之應也
永初二年六月乙酉熒惑犯氐乙巳犯房占曰氐為宿
宮房為眀堂人主有憂房又為將相將相有憂氐房又
兖豫分三年五月宮車晏駕七月長沙王薨王領兖州
也景平元年廬陵王義眞廢王領豫州也
永初二年十月太白犯填星於亢亢兖州分又為鄭占
曰大星有大兵金土合為内兵三年索頭攻略青冀兖
三州禁兵大出兖州失守虎牢沒
永初三年正月丁卯月犯南斗占同元年一曰女主當
之二月辛卯有星孛于虗危向河津埽河鼓占曰為兵
䘮五月宮車晏駕眀年遣軍救青司二月太后蕭氏崩
永初三年二月壬辰填星犯亢占曰諸侯有失國者民
多流亡一曰廷臣為亂亢兖州分又為鄭其年索頭攻
圍司兖兖州刺史徐琰委守奔敗司州刺史毛徳祖距
守陷沒縁河吏民多被侵略
永初三年三月壬戌月犯南斗占同正月五月丙午犯
軒轅占曰女主當之六月辛巳月犯房占曰將相有憂
豫州有災癸巳犯歲星於昴占曰趙魏兵飢其年虜攻
略青兖司三州廬陵王義眞廢王領豫州也二月太后
蕭氏崩元嘉三年司徒徐羡之等伏誅
永初三年九月癸卯熒惑經太㣲犯左執法己未犯右
執法占悉同上十月癸酉太白犯南斗占曰國有兵事
大臣有反者辛巳熒惑犯進賢占曰進賢官誅眀年師
出救青司景平二年徐羡之等廢帝徙王元嘉三年羡
之及𫝊亮謝晦悉誅
永初三年十一月戊午有星孛於室壁占曰為兵䘮眀
年兵救青司二月太后蕭氏崩營室内宮象也
永初三年十一月癸亥月犯亢氐占曰國有憂十一月
戊戍熒惑犯房房為眀堂王者惡之一曰將相憂景平
二年羡之等廢帝因害之元嘉三年羡之等伏誅
少帝景平元年正月乙卯有星孛于東壁南白色長二
丈餘拂天苑二十日滅二月太后蕭氏崩十月戊午有
星孛於氐北尾長四丈西北指貫攝提向大角東行日
長六七尺十餘日滅眀年五月羡之等廢帝
文帝元嘉元年十月熒惑犯心元嘉二年正月甲寅夜
天東南有黒氣廣一丈長十餘丈元嘉六年五月太白
晝見經天元嘉七年三月太白犯歲星於奎六月熒惑
犯東井輿鬼入軒轅月犯歲星十一月癸未西南有氣
上下赤中央黒廣三尺長三十餘丈狀如旌旗十二月
丙戍有流星頭如􁃤尾長二十餘丈大如數十斛船赤
色有光照人靣従西行經奎北大星南過至東壁止其
年索虜宼青司殺刺史掠居民遣征南大將軍檀道濟
討伐經歳乃歸
元嘉八年四月辛未太白晝見在胃五月犯天闗東井
六月庚子熒惑入東井七月壬戌夜白虹見東方丁丑
太白犯上將八月癸未太白入太微右掖門内犯左執
法乙未熒惑犯積尸九月丙寅流星大如斗赤色發太
微西蕃北行未至北斗沒餘光長三丈許十月丙辰金
土相犯在須女月奄天闗東井十二月月犯房鉤鈴十
年仇池氐宼漢中梁州失戍
元嘉九年正月庚午熒惑入輿鬼三月月犯軒轅四月
犯左角歳星入羽林月犯房鉤鈐己丑太白入積尸五
月犯軒轅月奄南斗第六星辛酉熒惑入太微右掖門
犯右執法七月丙午月蝕左角八月癸未太白犯心前
星乙酉犯心眀堂星元嘉十年十月有流星大如􁃤尾
長二十餘丈元嘉十一年二月庚子月犯畢入畢口而
出因暈昴畢西及五車東及参三月丙辰太白晝見在
参閏月戊寅太白犯五諸侯己丑月入東井犯太白于
時司徒彭城王義康專權
元嘉十二年五月壬戌月犯右執法七月壬戌熒惑犯
積尸奄上將十月丙午月犯右執法十二月甲申太白
犯羽林十七年上將執法皆被誅
元嘉十三年正月庚午月犯熒惑二月月犯太微東蕃
第一星十一月辛亥歳星犯積尸十二月戊子熒惑入
羽林後年􁂠大將軍彭城王義康及其黨與凢所收掩
皆羽林兵卒
元嘉十四年正月有星晡前晝見東北維在井左右黄
赤色大如橘月犯東井四月丁未太白犯輿鬼五月丙
午太白晝見在太微七月辛卯歳星入軒轅八月庚申
熒惑犯上將九月丙戍熒惑犯左執法其後皇后袁氏
崩丹陽尹劉湛誅尚書僕射殷景仁薨
元嘉十五年四月己卯月犯氐十月壬戍流星大如鴨
子出文昌入紫宮聲如靁十一月癸未熒惑入羽林丁
未月犯東井鉞星其後誅丹陽尹劉湛等
元嘉十六年二月歳星逆行犯左執法五月丁卯太白
晝見胃昴間月入羽林太白犯畢歳星左執法七月月
㑹填星八月太白犯軒轅眀年皇后袁氏崩熒惑犯太
微西上將太白晝見在翼九月熒惑同入太微相犯太
白犯左執法熒惑犯右執法十月歳星熒惑相犯在亢
十一月熒惑犯房北第一星眀年大將軍義康出徙豫
章誅其黨與尚書僕射揚州刺史殷景仁薨
元嘉十九年九月客星見北斗漸為彗星至天苑末滅
元嘉二十年二月二十四日乙未有流星大如桃出天
津入紫宫湏臾有細流星或五或三相續又有一大流
星從紫宮出入北斗魁湏臾又一大流星出貫索中經
天市垣諸流星并向北行至曉不可稱數流星占並云
天子之使又曰庶民惟星星流民散之象至二十七年
索虜殘破青冀徐兖豫六州民死大半
元嘉二十二年二月金火木合東井四月月犯心太白
入軒轅七月太白晝見其冬太子詹事范曄謀反伏誅
元嘉二十三年正月金火相爍其月索虜宼青州驅略
民户
元嘉二十四年正月月犯心大星天星并西流多細大
不過如雞子尾有長短當有數百至旦日光定乃止有
入北斗紫宮者占流星羣趨所之者兵聚其下有大急
又占衆星並流將軍並舉兵隨星所之以應天氣又占
流星入紫宮有䘮水旱不調又占流星入北斗大臣有
繫者又占流星為民大星大臣流小星小民流四月太
白晝見八月征北大將軍衡陽王義季薨豫章民胡誕
世率其宗族破郡縣殺太守及縣令
元嘉二十五年正月火水入羽林月犯歳星太白晝見
經天元嘉二十六年十月彗星入太微十一月白氣貫
北斗二十七年夏太白晝見經天九月太白犯歳星十
月熒惑入太㣲元嘉二十八年五月彗星見卷舌入太
㣲逼帝座犯上相拂屏出端門滅翼軫翼軫荆州分太
白晝見犯哭星三十年太子巫蠱呪詛事覺遂殺害朝
臣孝建元年荆江二州反皆夷滅卷舌呪詛之象彗之
所起是其應也
元嘉二十九年正月太白晝見經天眀年東宮弑逆
孝武孝建元年二月有流星大如月西行其年豫州刺
史魯爽反誅
孝建元年九月壬寅熒惑犯左執法尚書左僕射建平
王宏表觧職不許
孝建元年十月乙丑熒惑犯進賢星吏部尚書謝莊表
解職
孝建二年五月乙未熒惑入南斗十月甲辰又入南斗
大眀元年夏京師疾疫
孝建三年四月戊戍太白犯輿鬼占曰民多疾眀年夏
京邑疾疫
孝建三年八月甲午太白入心占曰後九年大飢至大
眀八年東土大飢民死十二三
大眀元年三月癸亥太白在奎南犯歳星占曰有滅諸
侯三年司空竟陵王誕反誅
大眀元年六月丙申月在東壁掩熒惑占曰將軍有憂
期不出三年至三年司空竟王誕反
大眀二年三月辛未熒惑入東井四月己亥熒惑在東
井犯北軒轅第二星井雍州分其年四月海陵王休茂
為雍州刺史五年休茂反誅
大眀二年七月己巳月掩軒轅第二星十月辛卯月掩
軒轅十一月丙戌月又掩軒轅軒轅女主時民間喧言
人主帷薄不修
大眀二年十一月庚戍熒惑犯房及鉤鈐壬子熒惑又
犯鉤鈐占曰有兵其年索虜宼歴下遣羽林軍討破之
大眀三年春正月夜通天薄雲四方生赤氣長三四尺
乍沒乍見尋皆消滅占名隧星一曰刀星天下有兵戰
鬬流血月入太㣲犯次將占曰有反臣死將誅三月月
在房犯鉤鈐因蝕占曰人主惡之將軍死三月土守牽
牛占曰大人憂疾兵起大赦姦臣賊子謀欲殺主四月
犯五諸侯占曰諸侯誅金水合西方占曰兵起五月歳
星犯東井鉞占曰斧鉞用大臣誅六月月入南斗占曰
大臣大將軍誅南兖州刺史竟陵王誕尋據廣陵反遣
車騎大將軍沈慶之領羽林勁兵及豫州刺史宗慤徐
州刺史劉道隆衆軍攻戰及屠城城内男女道俗梟斬
靡遺將軍宗越偏用虐刑先刳腸決眼或笞面鞭腹苦
酒灌創然後方加以刀鋸大兵之應也八月月犯太白
太白犯房占曰人君有憂天子惡之熒惑守畢占曰萬
民饑有大兵九月太白犯南斗占曰大臣有反者九月
月在胃而蝕旣又於昴犯熒惑占曰兵起女主當之人
主惡之一曰女主憂國王死民飢十月太白犯哭星占
曰人主有哭泣之聲自後六宮多䘮公主薨亡天子舉
哀相係歳大旱民飢
大眀四年正月月奄氐占曰大將死又犯房北第二星
占曰有亂臣謀其主二月有赤氣長一尺餘在太白帝
坐北占曰兵起臣欲謀其君五月月入太㣲占曰有反
臣大臣死六月太白犯井鉞占曰兵起斧鉞用大臣誅
月犯心前星占曰有亂臣太子惡之月入南斗魁中占
曰大人憂女主惡之七月歳星犯積尸占曰大臣誅十
二月月犯心中央大星占曰大人憂十二月通天有雲
西及東北並生合八所並長四尺乍没乍見尋消盡占
曰天下有兵十二月月犯箕東北星女主惡之眀年雍
州刺史海陵王休茂反太白犯東井雍州兵亂之應也
大眀五年正月歳星犯輿鬼積尸占曰大臣誅主有憂
財寳散月入南斗魁中占曰大人憂天下有兵火土同
在湏女占曰女主惡之三月月掩軒轅占曰女主惡之
有流星數千萬或長或短或大或小並西行至曉而止
占曰人君惡之民流亡四月太白犯東井北轅占曰大
臣為亂斧鉞用太白犯輿鬼占曰大臣誅斧鉞用人主
憂六月有流星白色大如甌出王良西南行沒天市中
尾長數十丈沒後餘光良乆占曰天下亂八月熒惑入
東井占曰大臣當之十月歳星犯太㣲上將星太白入
亢犯南第二星占曰上將有憂輔臣有誅者人君惡之
十月太白入氐中熒惑入井中占曰王者亡地大赦兵
起為飢月入太㣲掩西蕃上將犯歳星占曰有反臣死
大星大如斗出栁北行尾十餘丈入紫宮沒尾後餘光
良久乃滅占曰天下凶有兵䘮天子惡之十一月月掩
心前星又犯大星占曰大人憂兵起大旱十二月太白
犯西建中央星占曰大臣相譖月犯左角占曰天子惡
之後三年孝武帝文穆皇后相繼崩嗣主即位一年誅
滅宰輔將相虐戮朝臣禍及宗室因自受害
大眀六年正月月在張犯歳星占曰民飢流亡月犯心
後星占曰庶子惡之二月月掩左角占曰天子惡之三
月熒惑入輿鬼占曰有兵大臣誅天下多疾疫五月月
在張又入太㣲犯熒惑占曰國主不安女主憂火犯木
在翼占曰為飢為旱近臣大臣謀主有星前赤後白大
如甌尾長十餘丈出東壁北西行沒天市啾啾有聲占
曰其下有兵天下亂月掩昴七星占曰貴臣誅天子破
匈奴胡主死歳星犯上將占曰輔臣誅上將憂六月月
入太㣲犯右執法占曰人主不安天下大驚主不吉執
法誅月犯心後星占曰庶子惡之七月月犯箕占曰女
主惡之八月月入南斗魁中占曰大臣誅斧鉞用吳越
有憂眀年揚南徐州大旱田穀不收民流死亡自後三
年帝后仍崩宰輔及尚書令僕誅戮索虜主死新安王
兄弟受害司徒豫章王子尚薨羽林兵入三吳討叛逆
大眀七年正月夜通天薄雲四方合有八氣蒼白色長
二三丈乍見乍沒名刀星占曰天下有兵三月月犯心
後星占曰庶子惡之四月火犯金在婁占曰有䘮有兵
大戰六月月犯箕占曰女主惡之太白入東井占曰大
臣當之太白犯東井占曰大臣為亂斧鉞用七月熒惑
入東井占曰兵起大將當之月入南斗魁犯第二星占
曰大人憂吳郡當之太白犯輿鬼占曰兵起大將誅人
主憂財帛出入月月入哭星中間太白犯軒轅少民星
占曰人主憂哭泣之聲民飢流亡太白入太㣲占曰近
臣起兵國不安熒惑犯鬼太白犯右執法占曰大臣誅
十月金水相犯占曰天下飢熒惑守軒轅第二星占曰
宮中憂有哀十一月歳星入氐占曰諸侯人君有入宮
者十二月月犯五車占曰天庫兵動後二年帝后崩大
臣將相誅滅皇子被害皇太后崩四方兵起分遣諸軍
推鋒外討
大眀八年正月月掩輿鬼占曰大臣誅月入南斗魁中
掩第二星占曰大人憂女主惡之二月月犯南斗第四
星入魁中占曰大人有憂女主當之豫章受災四月月
入南斗魁中犯第三星占曰大人有憂女主惡之丹陽
當之太白入東井入太㣲犯執法占曰執法誅近臣起
兵國不安六月歳星犯氐占曰歳大飢有流星大如五
斗甌赤色有光照見人靣尾長一丈餘從参北東行直
下經東井過南河沒占曰民飢吳越有兵七月歳星入
氐十月太白守房占曰有兵大䘮月掩食房占曰有䘮
大飢此後國仍有大䘮丹陽尹顔師伯豫章王子尚死
眀年昭太后崩四方賊起王師水陸征伐義興晉陵縣
大戰殺傷千計
前􁂠帝永光元年正月丁酉太白掩牽牛牽牛越分其
月庚申月在虗宿犯太白虗齊地二月甲申月入南斗
南斗揚州分野又為貴臣三月庚子月入輿鬼犯積尸
輿鬼主斬戮六月庚午熒惑入東井東井雝州分其月
壬午有大流星前赤後白入紫宮
景和元年九月丁酉熒惑入軒轅在女主大星北十月
熒惑入太㣲犯西上將十一月丁未太白犯哭星其月
乙卯月犯心心為天王其年太宰江夏王義恭尚書令
栁元景尚書僕射顔師伯等並誅太尉沈慶之薨廬陵
王敬先南平王敬猷南安侯敬淵並賜死廢帝殞眀年
㑹稽太守尋陽王子房廣州刺史袁曇逺雝州刺史袁
顗青州刺史沈文秀並反昭太后崩
眀帝泰始元年十二月己巳太白入羽林占曰羽林兵
動乙亥白氣入紫宮占曰有䘮事眀年羽林兵出討昭
太后崩
泰始二年正月甲午熒惑逆行在屏西南占曰有兵在
中其月丙申月暈五車通畢昴占曰女主惡之其月庚
子月犯輿鬼占曰將軍死其月甲寅流星從五車出至
紫宮西蕃沒占曰有兵其月丙辰黒氣貫宿占曰王侯
有歸骨者三月乙未有流星大小西行不可稱數至曉
乃息占曰民流之象四月壬午熒惑入太㣲犯右執法
月在丙子歳星晝見南斗度中占曰其國有軍容大敗
其月己卯竟夜有流星百餘西南行一大如甌尾長丈
餘黒色從河鼓出又曰有兵其月壬午太白在月南並
出東方為犯占曰有破軍死將王者亡地七月甲午月
犯心心為宋地其月丙午月犯南斗占曰大臣誅其月
乙卯熒惑犯氐氐兖州分野十月辛巳太白入氐占曰
春穀貴十一月癸巳太白犯房占曰牛多死其年四方
反叛内兵大出六師親戎昭太后崩大將殷孝祖為南
賊所殺尚書右僕射蔡興宗以熒惑犯右執法自觧不
許九月諸方反者皆平多有歸䧏者後失淮北四州地
彭城兖州並為虜所沒民流之騐也彭城宋分也是春
穀貴民飢眀年牛多疾死詔太官停宰牛
泰始三年六月甲辰月犯東井占曰軍將死熒惑犯輿
鬼占曰金錢散又曰不出六十日必大赦八月癸卯天
子以皇后六宮衣服金釵雜物賜北征將士眀年二月
䕶軍王𤣥謨薨
泰始四年六月壬寅太白犯輿鬼占曰民大疾死不收
其年普天大疫
泰始五年二月丙戍月犯左角占曰三年天子惡之三
月庚申月犯建星占曰易相十月壬午月犯畢占曰天
子用法誅罰急貴人有死者其月丙申太白犯亢占曰
收斂國兵以備北方其年冬建安王休仁解揚州桂陽
王休範為揚州揚州牧前後常宰相居之易相之驗也
七年晉平王休祐建安王休仁並見殺時失淮北立戍
以備防北虜後三年宮車晏駕
泰始六年正月辛巳月犯左角同前占八月壬辰熒惑
犯南斗南斗吳分十一月乙亥月犯東北轅占曰大人
當之又曰大臣有誅者二年殺揚州刺史王景文宮車
晏駕
後廢帝元徽三年七月丙申太白入角犯歳星占曰角
為天門國將有兵事占於角太白與木星㑹殺軍在外
破軍殺將其月丁巳太白入氐氐為天子宿宮太白兵
凶之星八月己巳太白犯房北頭第二星占曰王失徳
九月癸卯太白犯南斗第二星占曰大人當之國易政
十月丙戍歳星入氐占曰諸侯人君有来入宮者十一
月庚戍月入太㣲奄屏西南星占曰貴者失勢四年七
月建平王景素據京口反時廢主凶慝無度五年七月
殞安成王入纂皇阼三年齊受禪
元徽四年三月乙巳朔月犯房北頭第一星進犯鍵閉
星占曰有謀伏甲兵在宗廟中天子不可出宮下堂多
暴事九月甲辰塡星犯太㣲西蕃占曰立王一曰徙王
又曰大人憂時廢帝出入無度卒以此殞安成王立
元徽五年正月戊申月犯南斗第五星與前同占四月
丁巳熒惑犯輿鬼西北星占曰大人憂近期六十日逺
期六月日又曰人君惡之其月丙子太白犯輿鬼西北
星占曰大赦五月戊申太白晝見午上光眀異常占曰
更姓六月壬戌月犯鉤鈐星占曰有大令其月乙丑月
犯南斗第四星與前同占七月廢帝殞大赦天下後二
年齊受禪
順帝昇眀元年八月庚申月入南斗犯第三星與前同
占九月丁亥太白在翼晝見經天占曰更姓閏十二月
癸卯夜月奄南斗第四星與前同占
　
　
　
　
　
　
　
　
　
　
　宋書卷二十六
　宋書卷二十六考證
天文志四十二月太白犯西建中央星○(臣永祚/)按星
　圖有天建星無西建星西字疑天字之訛
其月丙辰黒氣貫宿○(臣永祚/)按宿字上必有脱字
近期六十日逺期六月日○月一本作百
　
　
　
　
　
　
　
　
　
　
　宋書卷二十六考證
