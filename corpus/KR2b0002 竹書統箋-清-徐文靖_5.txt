
　竹書綂箋卷二
　　　　　　　　　　翰林院檢討徐文靖撰
帝堯陶唐氏(箋按夏書曰惟彼陶唐有此冀方左𫝊范/宣子曰祖自虞以上為陶唐氏孔氏書𫝊)
　(曰陶唐帝堯氏都許慎説文解字云陶丘再成也在/濟隂顔師古曰陶丘有堯城堯嘗居之後居于唐故)
　(號陶唐氏据竹書帝堯八十九年作游宮于陶九十/年帝游居于陶則臣瓚謂先居唐後居陶故號陶唐)
　(氏也世紀曰帝堯始封于唐中山唐縣是也唐水在/西北入唐河後又徙晉陽詩唐風譜曰唐帝堯舊都)
　(之地今曰太原晉陽堯始居此後遷河東平陽括地/志今晉州所治平陽故城是也又按陸氏釋文曰堯)
　(唐帝名史記索隠曰堯諡也放勲名姓伊祁氏一綂/志保定府完縣西三十里有伊祁山本堯母所居据)
　(舜典帝曰格汝舜禹謨帝曰格汝禹堯舜禹宜皆是/名雖周書諡法有翼善傳聖曰堯仁義盛明曰舜淵)
　(源流通曰禹葢因上世之名號陳之為諡為後世所/取法耳豈君之命臣不呼其名而有豫呼其諡之理)
　母曰慶都生于斗維之野常有黄雲覆其上(箋按春/秋合誠)
　(圗曰堯母慶都生而/神異常有黄雲覆上)及長觀于三河常有龍隨之一
　旦龍負圖而至其文要曰亦受天祐(箋按亦疑作赤/許慎説文曰慶)
　(都出觀于河有赤龍負圖/而至曰赤龍受天之圖)眉八彩鬚髮長七尺二寸
　(箋按春秋元命包曰堯眉八彩/是謂通明歴象日月璇璣玉衡)面銳上豐下足履翼
　宿(箋按春秋感精符曰/堯翼之精星在南方)既而隂風四合赤龍感之孕
　十四月而生堯于丹陵(箋按四書攷曰高辛丁亥嵗/生堯于丹陵異紀曰堯母慶)
　(都孕十四/月而生堯)其狀如圖及長身長十尺有聖徳封于唐
　(箋按漢中山/國唐縣也)夢攀天而上(箋按後漢書和熹鄧后紀/后嘗夢捫天占夢者言堯)
　(夢攀天而/上即此也)
元年丙子帝即位(箋按晦菴朱子曰溫公初作編年起/于威烈王後又添至共和後又作稽)
　(古録始自上古然共和已上之年已不能推矣獨康/節却推至堯元年皇極經世書中可見今攷皇極經)
　(世書堯元年甲辰又歴甲辰至乙卯在位七十二年/以竹書紀年校之堯元年丙子則九年甲申十九年)
　(甲午二十九年甲辰堯/元年不得為甲辰也)
居冀(箋按夏書曰維彼陶唐有此冀方孔𫝊曰陶唐帝/堯氏都禹貢冀州既載孔𫝊曰堯所都也堯即帝)
　(位都平陽乃冀州地/也故竹書曰居冀)
命羲和歴象(箋按堯典曰乃命羲和欽若昊天歴象日/月星辰敬授人時分命羲仲宅嵎夷曰𤾉)
　(谷寅賔出日平秩東作日永星鳥以殷仲春申命羲/叔宅南交平秩南訛敬致日中星火以正仲夏分命)
　(和仲宅西曰昧谷寅餞納日平秩西成宵中星虚以/殷仲秋申命和叔宅朔方曰幽都平在朔易日短星)
　(昴以正仲冬孔傳曰星四方中星辰日月所㑹歴象/其分節賈公彦周禮疏曰楚語堯復育重黎之後重)
　(黎之後即羲和也春秋文耀鈎曰唐堯即位羲和立/渾儀唐大衍日度議曰古歴日有常度天周為嵗終)
　(故係星度于節氣其説似是而非故久而益差虞喜/覺之使天為天嵗為嵗乃立差法追其變使五十年)
　(退一度何承天以為太過乃倍其年而反不及皇極/取二家中數為七十五年葢近之矣考古史及日官)
　(候簿以通法之三十九分半為一嵗之差自帝堯演/紀之端在虚一度及今開元甲子却三十六度而乾)
　(䇿復初矣日在虚一則鳥火虚昴皆以仲月昏中合/于堯典劉炫依大明歴四十五年差一度則冬至在)
　(虚危而夏至火已過中矣梁武帝據虞􁅴歴百八十/六年差一度則唐虞之際日在斗牛間而冬至昴尚)
　(未中以為皆承閏後節前月却使然而此經終始一/嵗之事不容頓有四閏故淳風因為之説曰若冬至)
　(昴中則夏至秋分星火星虚皆在未正之西若以夏不/至火中秋分虚中則冬至昴在巳正之東互有盈縮)
　(足以為嵗差證是又不然今以四象分天北正元枵/中虚九度東正大火中房二度南正鶉火中七星七)
　(度西正大梁中昴七度總晝夜刻以約周天命距中/星則春分南正中天秋分北正中天冬至之昏西正)
　(在午東十八度夏至之昏東正在午西十八度晷漏/使然也冬至日在虚一度則春分昏張一度中秋分)
　(虚九度中冬至胃二度中昴距星直午正之東十二/度夏至尾十一度中心後星直午正之西十二度四)
　(序進退不踰午正間而/淳風以為不叶非也)
五年初巡狩四岳(箋按堯典帝曰咨四岳𫝊曰四岳即/上羲和之四子分掌四岳之諸侯舜)
　(典五載一巡狩羣后四朝𫝊曰各會朝于方岳之下/凡四處故曰四朝堯舜同道舜攝則然堯又可知王)
　(制天子五年一巡狩鄭氏曰五年者虞夏之制也周/則十二嵗一巡狩白虎通曰巡者循也狩者牧也王)
　(者為天循行以牧人也五年再閏天道大備故五年/一巡狩今据竹書五年一巡狩自堯昉也王韶之始)
　(興記曰含洭縣有堯山堯巡狩至/于此立行䑓也是堯廵狩之事也)
七年有麟(箋按春秋斗運樞曰衡星得則麒麟生萬人/壽公羊𫝊曰麟者仁獸也有王者則至何休)
　(曰狀如麕一角而戴肉設武備而不為害所以為仁/也上有聖帝明王天下太平乃至孔叢子曰鉏商獲)
　(麟孔子觀之乃歌曰唐虞之世麟鳳遊今非/其時來何求麟兮麟兮使我心憂葢謂此也)
十二年初治兵(箋按爾雅曰出為治兵尚威武也周禮/大司馬職中秋敎治兵隠五年傳三年)
　(而治兵春秋提要曰浩兵習戰也申明軍法以整齊/之也莊子曰昔者堯攻叢枝胥敖國為虚厲身為刑)
　(戮又曰昔者堯問于舜曰我欲伐宗膾胥敖南面而/不釋然其故何也又六韜曰堯與有苗戰于丹水之)
　(陽此堯之治兵/葢有以用之也)
十六年渠搜氏來賔(箋按禹貢織皮昆侖析支渠搜武/帝紀北𤼵渠搜晉灼曰地理志朔)
　(方有渠搜縣臣瓚曰禹貢渠搜在雍州西此渠搜在/朔方又按揚雄曰大漢左東海右渠搜前番禺後陶)
　(塗東南一尉西北一候注㑹稽東部都尉燉煌玉門/闗候則渠搜在西為右不在北凉土異物志古渠搜)
　(國在大宛北界隋書西域𫝊撥汗國都葱嶺之西五/百餘里古渠搜國也東去疏勒千里去𤓰州五千五)
　(百里大業中遣使朝貢則禹貢時之渠搜不在/朔方陸氏禹貢釋文亦引漢志在朔方非也)
十九年命共工治河(箋按堯典帝曰疇咨若予來驩兜/曰共工方鳩僝功鄭氏曰共工水)
　(官名馬融曰僝具也据竹書共工治河錫命在堯十/九年改命伯鯀治河在堯六十一年則此四十餘年)
　(中皆共工治河而静言庸違象恭滔天莊子釋文曰/堯六十四年流共工于幽都則共工之流抑已晩矣)
　(乃既流之後依然怙惡不悛左氏傳謂其靖言庸回/服讒蒐惡天下之民謂之窮竒山海經有禹攻共工)
　(國山周左史戎夫記曰昔有共工自賢自以無臣久/空大官下官交亂民無所附唐氏伐之共工以亡荀)
　(子曰禹伐共工是也今順天府宻雲縣/東北五十里有共城葢舜流共工處也)
二十九年春僬僥氏來朝貢沒羽(箋按魯語仲尼曰僬/僥氏三尺短之至也)
　(山海經曰有小人名曰僬僥之國幾姓馬融廣成頌/納僬僥之珍羽庾信哀江南賦西賮浮玉南琛沒羽)
　(謂此/也)
四十二年景星見于翼(箋按孫氏瑞應書曰景星者天/暒也狀如半月生于晦朔助月)
　(為明王者不私人則見星𫝊曰翼二十二星二十度/秒在太微垣南史記律書曰翼者言萬物皆有羽翼)
　(也春秋感精符曰堯翼之/精故是時景星見于翼也)
五十年帝遊于首山乘素車𤣥駒(箋按沈約宋書曰堯/升首山遵河渚有五)
　(老遊焉宣二年𫝊曰初宣子田于首山杜注首山在/河東蒲坂縣東南即是山也後世因名為堯山地理)
　(志蒲坂有堯山也五帝紀帝放勲富而不驕貴而/不舒彤車乗白馬此云乗素車元駒亦是類也)
五十三年帝祭于洛(箋按通鑑注曰洛水源出西安府/洛南縣冢嶺山東流經盧氏永寧)
　(宜陽洛陽偃師鞏等縣入河尚書中候曰帝堯修壇/河洛昧爽禮備榮光出河休氣四塞又東沉璧于洛)
　(日稷赤光起元龜負書背/甲赤文成字遂禪于舜)
五十八年帝使后稷放帝子朱于丹水(箋按帝王世紀/曰堯娶散宜氏)
　(女曰女皇生丹朱荆州記曰丹水縣在丹州堯子朱/之所封也漢志曰陶唐氏讓天下于虞使子朱處于)
　(丹淵為諸侯尚書益稷篇禹曰無若丹朱傲惟慢遊/是好傲虐是作㒺晝夜頟頟㒺水行舟朋淫于家用)
　(殄厥世此丹朱之所以見放也括地志丹朱故城在/鄧州内鄉縣西南百三十里賈公彦周官序曰初堯)
　(天官為稷据此則稷為/天官故放帝子朱命之)
六十一年命崇伯鯀治河(箋按史記索隠曰鯀帝顓頊/之子字熙堯典曰帝曰咨四)
　(岳湯湯洪水方割蕩蕩懐山襄陵浩浩滔天下民其/咨有能俾又僉曰於鯀哉帝曰吁咈哉方命圮族岳)
　(曰异哉試可乃已帝曰往欽哉孔𫝊曰堯知其性狠/戾圮族未明其所能而據衆言可試故遂用之何孟)
　(春曰堯之用鯀九載之民命亦可試乎宋初試䇿以/𤼵問而不能答予曰後漢鄭興𫝊有言堯知鯀不可)
　(用而用之者是屈己之明因人之心也又張華博物/志曰昔鯀莖注洪水而枚占大明曰不吉有初無後)
　(葢謂此也今按竹書紀年顓頊三十載産鯀似鯀為/顓帝子矣然産鯀之後四十八年而顓帝陟又歴高)
　(辛氏六十三年摯九年堯即位六十一年始命崇伯/鯀治河計前後相距一百八十一年而堯始命之治)
　(河無是理矣漢書律歴志顓頊五代而生鯀是為得/之又世紀鯀封崇伯國在秦晉之間王伯厚曰趙穿)
　(侵崇是也寰宇記垞城臨泗水秦/地志云垞城古崇國未知執是)
六十九年黜崇伯鯀(箋按周語太子晉曰其在有虞有/宻伯鯀播其滔心稱遂共工之過)
　(堯用殛之于羽山連山易曰有崇伯鯀伏于羽山之/野又按一統志羽山在淮安府贑榆縣西北八十里)
　(即舜殛鯀處山下有羽潭左𫝊鯀為黄能入于羽淵/即此孔安國舜典𫝊曰羽山東裔在海中今登州府)
　(蓬萊縣有羽山寰宇記云在縣東十五/里即殛鯀處有鯀城在縣南六十里)
七十年春正月帝使四岳錫虞舜命(箋按堯典曰帝曰/咨四岳朕在位七)
　(十載汝能庸命㢲朕位岳曰否徳忝帝位曰明明揚/側陋師錫帝曰有鰥在下曰虞舜帝曰俞予聞五帝)
　(本紀曰堯立七/十年得舜是矣)
　帝在位七十年景星出翼鳳凰在庭(箋按風俗通曰/景星者太星也)
　(月或不見景星常見可以夜作有益于人民也尚書/中候握河紀堯即位七十年鳳凰止庭伯禹拜曰昔)
　(帝軒提象鳳凰巢阿閣又荀子解蔽篇詩曰鳳凰秋/秋其翼若干其鳴若簫有鳳有鳳樂帝之心注曰逸)
　(詩也帝葢/謂堯也)朱草生(箋按續博物志朱草狀如桑栽長/三四尺枝葉皆丹汁如血朔望生)
　(落如蓂莢/周而復始)嘉禾秀(箋按春秋感精符曰徳淪于地則/嘉禾生廣志曰堯時嘉禾生七莖)
　(連三十/五穂)甘露潤醴泉出(箋按列星圖曰天乳一星在/氐北主甘露占明潤則甘露)
　(降尚書中候曰帝堯即政七/十載甘露潤澤醴泉出山)日月如合璧五星如聨
　珠(箋按尚書中候曰天地開闢甲子冬至日月若懸/璧五星若編珠易川靈圖曰至徳之萌日月若連)
　(璧五星/若貫珠)厨中自生肉其薄如箑揺動則風生食物寒
　而不臭名曰箑脯(箋按脯一作蒲白虎通曰孝道至/則箑蒲出庖廚不揺自扇于飲食)
　(清凉助供養也宋書符瑞志箑/脯一名倚扇帝王世紀作箑脯)又有草夾階而生月
　朔始生一莢月半而生十五莢十六日以後日落一
　莢及晦而盡月小則一莢焦而不落名曰蓂莢一曰
　歴莢(箋按田俅子曰堯為天子/蓂莢生于庭為帝成歴)洪水既平歸功于舜
　將以天下禪之乃潔齊修壇塲于河洛擇良日率舜
　等升首山遵河渚有五老遊焉葢五星之精也相謂
　曰河圗將來告帝期知我者重瞳黄姚(箋按史記正/義曰舜生于)
　(姚虛故姓姚目重/瞳子故曰重華)五老因飛為流星上入昴(箋按論/語比考)
　(䜟仲尼曰吾聞帝堯率舜等升首山觀河渚乃有五/老游渚五老曰河圖將浮云云視五老飛為流星上)
　(入昴注曰入昴/宿則復為星)二月辛丑昧明禮備至于日昃榮光
　出河休氣四塞(箋按尚書中候曰帝堯即政七十載/修壇河洛仲月辛日昧明禮備榮光)
　(出河休氣四塞注曰榮光五色休美/也按在帝堯七十載即是年事也)白雲起回風揺
　(箋按尚書中候曰堯沉璧/于河白雲起迴風揺落)乃有龍馬銜甲赤文緑色
　縁壇而上(箋按宋志作/臨壇而上)吐甲圖而去甲似龜背廣九
　尺其圖以白玉為撿(箋按書卷之袠簽謂之曰撿漢/武紀金泥玉撿注撿一曰燕尾)
　(今世書/帖簽也)赤土為口泥以黄金約以青繩(箋按河圖曰/舜以太尉即)
　(位與三公臨觀于河黄龍五采負圖出置舜前/黄玉柙白玉撿黄金繩黄芝泥文曰黄帝符璽)文曰
　闓色授帝舜言虞夏當受天命(箋按宋志曰闓色授/帝舜言虞夏殷周秦)
　(漢當受天命比此本多殷周秦漢四/字知此為沈約附注非竹書本文也)帝乃寫其言藏
　于東序後二年二月仲辛率羣臣沉璧于洛禮畢退
　俟至于下昃赤光起元龜負書而出背甲赤文成字
　止于壇(箋按尚書中候曰堯沉璧于洛元龜負書出/背甲赤文朱字上壇塲沉璧于河黒龜出赤)
　(文/題)其書言當禪舜遂讓舜(箋按帝王世紀曰堯率羣/臣刻璧為書東沉洛水言)
　(天命當禪舜之意今/中候運衡之篇是也)
七十一年帝命二女嬪于虞(箋按堯典釐降二女于媯/汭嬪于虞孔疏曰媯水在)
　(河東虞鄉縣歴山西西流至蒲坂南入河舜居其旁/周武王賜陳胡公之姓為媯為舜居媯水故也舜仕)
　(堯朝不家于京師而令二女歸虞者葢舜以大孝示/法使妻歸事于其親以帝之賢女事頑嚚舅姑美其)
　(能行婦道故云嬪于虞又按列女𫝊二女長曰/娥皇次曰女英世本作女瑩大戴禮作女匽)
七十三年春正月舜受終于文祖(箋按舜典曰正月上/日受終于文祖孔𫝊)
　(曰上日朔日也終謂堯終帝位之事文祖者堯文徳/之祖廟史記索隠曰尚書帝命驗曰五府五帝之廟)
　(蒼曰靈府赤曰文祖黄曰神斗白曰顯紀黒曰𤣥矩/唐虞謂之五府夏謂之世室殷謂之重屋周謂之明)
　(堂皆祀五/帝之所也)
七十四年虞舜初巡狩四岳(箋按尚書大𫝊曰維元祀/巡狩四岳八伯樂正定樂)
　(名元祀代泰山貢兩伯之樂焉東岳陽伯之樂舞侏/離其歌聲比余謡名曰晳陽羲伯之樂舞鼚哉其歌)
　(聲比大謡名曰南陽中祀大交霍山貢兩伯之樂焉/夏伯之樂舞謾或其歌聲比中謡名曰初慮羲伯之)
　(樂舞將陽其歌聲比大謡名曰朱于秋祀柳榖華山/貢兩伯之樂焉秋伯之樂舞蔡俶其歌聲比小謡名)
　(曰零落和伯之樂舞𤣥鶴其歌聲比中謡名曰歸來/冬祀幽都𢎞山貢兩伯之樂焉冬伯之樂舞齊落歌)
　(曰縵縵并論八音四㑹歸格于禰祖用特按元祀春/之首祀非元年之謂文中子曰舜一嵗而巡五岳國)
　(不費而民不勞何也/兵衛少而徵求寡也)
七十五年司空禹治河(箋按舜典曰僉曰伯禹作司空/孔𫝊曰禹代鯀為崇伯入為天)
　(子司空鄭注曰初堯冬官為共工舜舉禹治水堯知/其有聖徳必成功故改命司空以官名寵異之非常)
　(官也禹貢導河積石至于龍門東至于華隂東至于/底柱又東至于孟津東過洛汭至于大伾北過降水)
　(至于大陸又北播為九河同為逆河入于海宋易袯/禹貢疆理攷曰河自廓州積石軍北東北流一百五)
　(十里至化成縣南八十步東流一百四十里至鄯州/龍支縣西南六十里積石山在縣西九十八里又三)
　(百九十里至河州枹罕縣南五十里積石在縣西北/七十里一名唐述山今人目龍支縣山為大積石此)
　(山名小積石又三百里至蘭州五泉縣北二十里東/北流三百八十里至㑹州之㑹寧縣西北有黄河堰)
　(又五百三十里至靈州之迴樂縣枕黄河後魏刁雍/開富平艾山舊渠通河溉田之地又經靈武縣又一)
　(千餘里至西受降城東流一百八十里至天徳軍又/二百里至中受降城又三百里至東受降城三城皆)
　(唐張仁愿所築並在河岸以遏突厥河轉南流三百/五十里至朔方之鄯陽縣西三十里又三百七十四)
　(里至嵐州之合河縣西二里又七十里至石州之臨/泉縣北二十里又經定胡縣西二百步孟門闗在縣)
　(西一百步又經平夷縣五十里又四百二十里至隰/州之永和縣六十里又經大寧縣又二百里至慈州)
　(之吉昌縣北六十里又經文城縣孟門山在縣西南/三十六里河中有山如槽水流懸注七十餘尺俗名)
　(石槽與龍門相對即龍門之上口為河之巨阨又一/百八十里至河中府之龍門縣北二十五里乃龍門)
　(口河自積石至龍門計四千七百二十三里又二百/里至陜州之西北對河為華州華隂縣河經太華之)
　(北故曰華隂河至此東流經陜州之芮城縣又五十/里至陜石縣有底柱山在河中又三百五十里至河)
　(南府王屋縣南五十里又至河陽縣後為孟州南城/四面臨河謂之富平津古謂之孟津東百里至今鞏)
　(縣有五社渡洛水入河謂之洛口亦名什谷張儀所/謂下兵三川塞什谷之口者也又經汜水縣本漢成)
　(臯縣一名虎牢三百九十里至衛州汲縣南五十里/謂之棘津亦謂之石濟津東北流至黎陽縣大伾山)
　(在縣南七里俗號為黎山二百五十里至相州臨河/縣南五里又八十里至澶州頓邱縣南二十五里北)
　(流一百二十里至魏州之貴鄉縣大河故瀆在縣西/三里俗云王莽河東北流二百一十里至貝州經城)
　(縣枯河在縣東十里又二百一十里至冀州南宫縣/洚水故瀆在縣東南六里又北二三百里至趙州之)
　(隆平舊為大陸縣孔𫝊曰大陸澤名北分為九河以/殺其溢同合為一大河名逆河而入海也董鼎曰天)
　(下大勢西北髙而東南下九水惟河為大水患惟河/為急河始入于雍而經于冀則冀當河之下流而兗)
　(又其下流之入海處所以禹之功役自冀而兗則疏/濟之下流也自青而徐則疏淮之下流也自揚而荆)
　(則疏江漢之下流也河濟淮江漢五水之下流既通/水患平已十之七八矣然上流不濬則猶有壅塞於)
　(是自荆而豫以濬伊洛之源自豫而梁以濬江漢之/源自梁而雍以濬河渭之源從北而東從東而南從)
　(南而西從西而又/北治水之功畢矣)
七十六年司空伐曹魏之戎克之(箋按古今人表陸終/妃女潰生六子五曰)
　(曹姓韋昭曰曹祝融之後左𫝊詹桓伯曰魏吾西土/也盟㑹圖曰魏嬴姓吕氏春秋曰堯戰于丹水之浦)
　(以服南蠻舜却苗民更易其俗禹攻曹魏屈/鷔以行其敎高誘曰屈鶩不知出何書也)
八十六年司空入覲贄用𤣥圭(箋按尚書璇璣鈐曰𤣥/圭出刻曰延喜之玉注)
　(曰禹功既成天佩以𤣥圭也是時𤣥圭出而禹得之/因以為贄禹貢曰禹錫𤣥圭告厥成功爾雅曰錫與)
　(也則禹錫猶堯典師錫之錫謂入覲而以圭與帝為/贄也孔𫝊曰禹功盡加于四海故堯賜𤣥圭以彰顯)
　(之則是當言錫禹矣何言禹錫竹書稱贄用𤣥圭其/義自明白虎通曰臣見君所以有贄何贄者質也質)
　(己之誠致己/之悃幅也)
八十七年初建十有二州(箋按周公職録曰黄帝受命/風后受圖割地布九州祭法)
　(共工氏之霸九州也其子曰后土能平九州則自古/止有九州無十二州尚書大𫝊云兆十有二州注兆)
　(域也為營域以祭十有二州之分星也舜典肇十有二/州孔𫝊曰禹治水之後舜分冀州為幽州并州分青)
　(州為營州始置十有二州陸氏釋文曰十有二州謂/冀兗青徐荆揚豫梁雍并幽營也時舜以冀青地廣)
　(始分衛水西北為并州燕以北為幽州青州東北跨/海為營州故竹書謂初建十有二州也世史類編曰)
　(堯甲子八十一載分十二州封十二山濬川舜攝政/九載也据竹書在堯八十七載舜受終之五載也)
八十九年作游宫于陶(箋按史記曰堯作游成陽漢志/曰濟隂定陶詩風曹國也昔堯)
　(作游成陽舜漁雷澤故其民猶有先王之遺風如淳/曰作起也成陽在定陶師古曰作游者言為宫室游)
　(止之/處也)
九十年帝游居于陶(箋按郡國志濟隂定陶縣古陶堯/所居又臣瓚注漢書曰堯初居唐)
　(後居陶故曰陶唐顔師古非之以為堯嘗居陶/後居唐今据竹書堯九十載始居陶瓚説是也)
九十七年司空巡十有二州(箋按堯即位五年初巡狩/四岳七十四年虞舜初巡)
　(狩四岳是以舜代堯巡也堯八十七年初建十有二/州後十年司空巡十二州是以禹代舜巡也舜典肇)
　(十有二州以舜攝位時事也故係之舜漢書谷永𫝊/堯遭洪水之災天下分絶為十二州制逺之道微以)
　(其本堯時事也故係/之堯其説與竹書同)
一百年帝陟于陶(箋按堯元丙子終乙卯凡一百年異/苑晉太康三年冬大寒南州人見二)
　(鶴語曰今嵗不減堯崩年吕氏春秋曰堯葬榖林帝/王世紀曰堯在位九十八年年一百一十八嵗乃殂)
　(葬于濟隂之成陽西北四十里是為榖林堯娶散/宜氏女曰女皇生丹朱又有庶子九人皆不肖故)
　(以天下命舜今据竹書堯/在位百年世紀少二年也)
　帝子丹朱避舜于房陵舜讓不克(箋按地理志房陵/縣属漢中郡顔師)
　(古曰今謂之房州此丹朱所避也附注云房陵是据/世本舜封丹朱于房一綂志房縣在鄖陽府城西南)
　(三百一十里舜封堯/子丹朱于房即此)朱遂封于房為虞賔三年舜即
　天子之位(箋按春秋為房子國後漢獻帝紀贊曰永/作虞賔注虞賔謂舜以堯子丹朱為賔尚)
　(書曰虞賔/在位是也)
帝舜有虞氏(箋按帝王世紀曰舜嬪于虞因以為/虞氏今河東太陽西山上虞城是)
　母曰握登見大虹意感而生舜于姚虛(箋按帝王世/紀曰舜姚姓)
　(也其先出自顓頊顓頊生窮蟬窮蟬子敬康敬康生/勾芒勾芒子橋牛橋牛生瞽瞍瞽瞍妻曰握登見大)
　(虹意感而生舜于姚虚故姓姚氏字都君/括地志姚虛在濮州雷澤縣東十三里)目重瞳子
　故名重華(箋按春秋孔演圗曰舜重瞳子是謂重明/上應攝提以象三光又後漢郅惲𫝊曰歩)
　(重華于南野太子/賢注重華舜字也)龍顔大口黒色(箋按孝經援神契/曰舜龍顔重瞳大)
　(口手/握襃)身長六尺一寸舜父母憎舜使其塗廩自下焚
　之舜服鳥工衣服飛去(箋按通史曰瞽瞍使舜滌廩/舜告堯二女女曰時其焚汝)
　(鵲汝衣裳鳥工往舜/既登廪得免去也)又使浚井自上填之以石舜服
　龍工衣自旁而出(箋按通史曰舜穿井又告二女女/曰去汝裳衣龍工往入井瞽瞍與)
　(象下上實井舜從他井出去也郭璞山海經注曰二/女靈達尚能以鳥工龍裳救井廪之難又南史江斆)
　(辭婚表曰何瑀闕龍工之姿/而捐軀于深井葢謂此也)耕于歴(箋按史記舜耕/于歴山漁于雷)
　(澤陶于河濵作什器于壽丘就時于負夏郡國志河/東蒲坂有雷首山亦名歴山舜所耕處括地志歴山)
　(南有/舜井)
　夢眉長與髮等遂登庸(箋按世紀曰堯見舜于貳宫/南面而問政乃試以五典舜)
　(有大功二十故夢眉與髪等堯乃賜/舜以昭華之玉老而命舜代己攝政)
元年己未帝即位(箋按舜元年即位世史以為甲申袁/史以為丙辰紀政綱目以為丙戌惟)
　(竹書以為己未葢帝堯崩于乙卯舜避朱南河雖三/年喪畢不遽即位至四年己未乃即位者孟子所謂)
　(然後之中國踐天子位焉又按帝王世紀曰舜攝政/二十八年而堯崩三年喪畢舜年八十一以仲冬甲)
　(子月次于畢始即真以土承火色尚黄以正月元日/格于文祖年百嵗也据孔安國注通服堯喪三年在)
　(位共三十年之數凡壽一百一十一嵗後漢書襄楷/𫝊注舜年一百一十二嵗則世紀言百嵗者非也)
居冀(箋按舜都蒲坂今平陽府蒲州/也亦禹貢冀州之地故曰居冀)
作大韶之樂(箋按尚書大𫝊虞夏𫝊曰維五紀奏鍾石/論人聲及乃鳥獸咸變于前秋養耆老而)
　(春食孤子乃勃然韶樂興于大麓之野執事還歸二/年􁆯然作大唐之歌此葢原大韶所由作也五紀者)
　(十二年為一紀舜三十徵/庸三十在位是五紀也)
　即帝位蓂莢生于階鳳凰巢于庭擊石拊石以歌九
　韶百獸率舞景星出于房(箋按石氏曰房四星為天/子明堂嵗始布政之堂也)
　地出乘黄之馬(箋按管子小匡篇昔人之受命者河/出圗洛出書地出乗黄房𤣥齡注曰)
　(乘黄神馬也又周書王㑹解云/白民乗黄乘黄似騏背有兩角)
三年命臯陶作刑(箋按舜典曰帝曰臯陶汝作士五刑/有服五服三就五流有宅五宅三居)
　(惟明克允王肅曰惟明其罪/能使之信服是施信于彼也)
九年西王母來朝(箋按地理志金城臨𦍑縣西北至塞/外有西王母石室僊海鹽池西有須)
　(抵池有弱水昆侖山祠大戴記曰舜以天徳嗣堯西/王母獻其白琯世本曰舜時西王母獻白環及珮雒)
　(書靈准聽曰舜受終西王母獻益地圗/歐陽詢曰西王母得益地之圗來獻)
　西王母來朝獻白環玉玦(箋按瑞應圖曰黄帝時西/王母獻白環舜時又獻之)
　(晉志曰舜時西王母獻朝華之琯以玉為之及漢章/帝時零陵文學奚景于泠道舜祠下得白玉琯一枚)
　(咸以為舜時西王母所獻云意是時王母以玉琯獻/舜舜或賜象鼻亭去泠道不逺故于舜祠下得此)
十四年卿雲見(箋按晉天文志曰慶雲亦曰景雲即卿/雲也帝舜卿雲之歌曰卿雲爛兮糺縵)
　(縵兮糺聚也言慶雲樷聚也後世不知多有譌糺為/礼者宋陳騤文則引卿雲之歌作禮縵縵沈約宋書)
　(符瑞志亦作禮字皆誤以糺為礼也惟吳淑雲賦或/申歌于虞舜注引尚書大𫝊曰糺縵縵兮止此作糺)
　(可証書/傳之誤)
命禹代虞事(箋按帝王世紀曰禹在位/七十四年舜始薦之于天)
　舜在位十有四年奏鐘石笙筦未罷而天大靁雨疾
　風登屋拔木(箋按登誤/宋志作𤼵)桴鼔播地鐘磬亂行舞人頓
　伏樂正狂走舜乃擁堵持衡而笑(箋按堵一本作磬/宋志作璿擁璿持)
　(衡据周禮凡懸鐘磬之全為堵半為肆謂鐘磬/各八共十六枚而在一簴則此作堵者是也)曰明
　哉天下非一人之天下也亦乃見于鐘石笙筦乎乃
　薦禹于天使行天子事于時和氣普應慶雲興焉若
　烟非烟若雲非雲郁郁紛紛蕭索輪囷百工相和而
　歌卿雲帝乃倡之曰卿雲爛兮禮縵縵兮(箋按尚書/大傳冬伯)
　(之樂舞齊落歌曰縵縵/不知即此否禮亦糺譌)日月光華旦復旦兮羣臣咸
　進稽首曰明明上天爛然星陳日月光華𢎞予一人
　帝乃再歌曰日月有常星辰有行四時從經萬姓允
　誠於予論樂配天之靈遷于聖賢莫不咸聽鼚乎鼓
　之軒乎舞之(箋按大𫝊羲伯/之樂舞鼚哉)精華以竭褰裳去之於
　是八風循通(箋按循宋/志作脩)慶雲叢聚蟠龍奮迅于其藏
　鮫魚踊躍于其淵龜鼈咸出其穴遷虞而事夏舜乃
　設壇于河依堯故事至于下昃榮光休氣至黄龍負
　圗長三十二尺廣九尺出于壇畔赤文緑錯其文言
　當禪禹(箋按春秋運斗樞曰舜為天子東/巡臨觀黄龍五采負圗出置舜前)
十五年帝命夏后有事于太室(箋按水經注曰河南陽/翟縣有夏亭城夏禹始)
　(封于此為夏國是禹以司空受封于夏故至是改稱/為夏后也山海經曰半石山東五十里曰少室山又)
　(東三十里曰太室山郭注曰即中嶽嵩高山也孔氏/書疏曰有事祭也禮器曰齊人將有事于泰山是亦)
　(以有事/為祭也)
十七年春二月入學初用萬(箋按夏小正曰二月丁亥/萬舞入學丁亥者吉日也)
　(萬舞者干戚舞也入學也者大學也詩簡兮簡兮方/將萬舞毛𫝊曰以干羽為萬舞是萬舞兼用干羽乃)
　(夏制也仲尼燕居曰夏籥序興陳氏曰夏籥禹大夏/之籥曲以籥吹之也据此則是所吹者籥而所舞者)
　(干羽也虞書舞干羽于兩階亦兼干羽而言也左𫝊/隠五年考仲子之宫將萬焉公問羽數于衆仲對曰)
　(天子用八諸侯用六是萬舞不専用干兼用羽也孔/氏詩疏曰萬舞名也萬舞為干舞不兼羽籥以春秋)
　(云萬入去籥别文公羊𫝊曰籥者何籥舞萬者何干/舞言干則有戚矣禮記曰朱干玉戚冕而舞大武言)
　(籥則有羽矣籥師曰敎國子舞羽吹籥是干羽之異/也然籥可吹不可舞既云文舞即當舞羽何又舎羽)
　(而舞籥是則公羊之誤也樂師舞羽吹籥葢敎國子/以舞羽不言舞干羽者省文也隠公因萬而専問羽)
　(豈萬舞不用干乎又萬入去籥乃是干羽既入則止/籥不吹故云去籥若萬不用籥已無籥矣何待去乎)
二十五年息慎氏來朝貢弓矢(箋按鄭康成曰息慎或/謂之肅慎東北夷山海)
　(經大荒之中有山名曰不咸有肅慎氏之國郭璞曰/今肅慎國去襄平三千餘里其人皆工射弓長四尺)
　(勁彊箭以楛為之長/尺五寸青石為鏑)
二十九年帝命子義均封于商(箋按世紀曰娥皇無子/女英生商均据竹書則)
　(本名義均以封于商曰商均呂氏春秋去私篇舜有/子九人高誘曰國語云舜有商均此曰九子不知出)
　(何書也又按山海經曰帝俊生季釐/是與均為二也其他七人無聞焉)
三十年葬后育于渭(附注曰后育娥皇也○箋按地理/志扶風陳倉縣有黄帝孫舜妻育)
　(冢祠葢即舜后育冢也漢志注誤育為肓酈元渭水/注引此亦作舜妻肓冡千數百年無辨其非者不有)
　(竹書何由知其為育哉楚辭湘君湘夫人君不行兮/夷由帝子降兮北渚朱子集注曰君謂湘君堯之長)
　(女娥皇為舜正妃者也帝子謂湘夫人堯之次女女/英舜次妃也今据竹書云堯七十一年二女嬪虞其)
　(後三十年堯崩舜在位又五十年崩于蒼梧之野計/二女二十而嫁已並百嵗何有百嵗之妃后從行巡)
　(省溺死湘江而世仍稱之為帝子乎况檀弓有曰舜崩/于蒼梧之野葢三妃未之從其不得溺于湘江明矣)
　(今竹書載帝舜三十年葬后育于渭班志載舜妻育/冢劉向𫝊舜葬蒼梧二妃不從皆與竹書合則從行)
　(而溺于湘江者又何人乎王逸注以娥皇/女英墮湘水溺焉其貽誤後學為不少矣)
三十二年帝命夏后總師遂陟方岳(箋按大禹謨帝曰/格汝禹朕宅帝位)
　(三十有三載髦期倦于勤汝惟不怠總朕師孔𫝊曰/稱總我衆欲使攝至于遂陟方岳者正以見禹之不)
　(怠徧歴四方以朝諸侯也若謂付托得人舜遂可巡/陟方岳又何謂倦于勤乎周書立政曰以陟禹之迹)
　(方行天下至于海表㒺有不服則陟方属禹可知爾/雅釋詁格陟躋登升也文選吴都賦注劉淵林曰陟)
　(升也方道也則是方岳者四方之岳如東方岱/西方華南方衡之類陟則升于四方之岳也)
三十三年春正月夏后受命于神宗(箋按大禹謨曰正/月朔日受命于神)
　(宗率百官若帝之初孔傳曰受舜終事之命神宗文/祖之宗廟言神尊之尚書帝命騐帝者承天立五府)
　(赤曰文祖黄曰神斗則舜受終于文祖即赤府/也禹受終于神宗即黄府也神宗葢神斗與)
遂復九州(箋按襄四年𫝊虞人之箴曰芒芒禹跡畫為/九州禹貢冀州既載濟河惟兖州海岱惟青)
　(州海岱及淮惟徐州淮海惟揚州荆及衡陽惟荆州/荆河惟豫州華陽黒水惟梁州黒水西河惟雍州王)
　(伯厚地理通釋曰孔氏云禹治水之後舜分冀為幽/并分青為營馬氏云禹平水土置九州舜以冀州之)
　(北廣大分置并州燕齊遼逺分燕為幽齊為營漢地/理志云堯遭洪水天下分絶為十二州禹平水土更)
　(置九州列五服與孔馬之説異愚謂舜典言肇十有/二州咨十有二牧而後命禹平水土當以漢志為正)
　(今据竹書堯七十五年司空禹治河八十六年司空/入覲贄用𤣥圭八十七年初建十有二州九十七年)
　(司空巡十有二州舜三十三年夏后受命于神宗遂/復九州則是禹平水土舜始分十有二州尚書封十)
　(有二山濬川川但言濬則是水土之既平可知若禹/未治水之前洪水滔天懷山襄陵何從而封山濬川)
　(此當以孔氏之傳為正若馬氏禹平水土置九州舜/始分十有二州則謬矣周公職録黄帝割地布九州)
　(杜佑通典顓頊置九州世紀言九州顓頊所建帝嚳/受之則堯嗣位時本是九州至舜分十二州故曰肇)
　(禹受命遂復九州以前原有九州故曰復又按世紀/云禹平水土還為九州今禹貢是也其時九州之地)
　(凡二千四百三十萬八千二十四頃定墾者九百一/十萬八千二十四頃不墾者一千五百萬二千頃四)
　(海之内東西二萬八千里南北二萬六千里出水者/八千里受水者八千里名山五千三百五十徑六萬)
　(四千五十六里出銅之山四百六十/七出鐵之山三千六百九以供財用)
三十五年帝命夏后征有苗(箋按大禹謨帝曰咨禹惟/是有苗弗率汝徂征禹乃)
　(㑹羣后誓于師曰蠢兹有苗昏迷不恭侮慢自賢反/道敗徳肆予以爾衆士奉辭代罪三旬苗民逆命益)
　(贊于禹曰至諴感神矧兹有苗禹拜昌言班師振旅/帝乃誕敷文徳舞干羽于兩階七旬有苗格孔𫝊曰)
　(三苗國名縉雲氏之後為諸侯號饕餮左𫝊文十八/年史克曰縉雲氏有不才子貪于飲食胃于貨賄天)
　(下之民以比三凶謂之饕餮山海經苗民釐姓魏䇿/吴起曰昔者三苗之居左有彭蠡之波右有洞庭之)
　(水汶山在其南而衡/山在其北恃此險也)
有苗氏來朝(箋按夏本紀三危既度三苗大序索隠曰/鄭氏引河圗及地説云三危山在鳥䑕西)
　(南與㞶山相連後漢郡國志隴西首陽縣鳥鼠同穴/山渭水出劉昭引地道記曰有三危山三苗所處水)
　(經注曰渭水東歴大利又東南流苗谷水注之三苗/所居故有苗谷通鑑前編堯七十六載竄三苗于三)
　(危當猶是竄之隴西之地舜三十五載有苗氏來朝/其在于羣后之例可知山海經苗民釐姓顓頊後昭)
　(九年𫝊曰允姓之姦居于𤓰州杜氏曰允姓之祖與/三苗俱放于三危𤓰州今燉煌也穆天子𫝊曰乙丑)
　(天子東征□□送天子至于長沙之山伯夭曰重□/氏之先三苗氏之  處郭璞曰三苗舜所竄于三危)
　(者是則長沙之山即後漢書注三危山在沙州東南/者也韓非子曰三苗有成駒亡國之臣也其逺竄于)
　(𤓰沙者葢/此輩耳)
四十二年𤣥都氏來朝貢寳玉(箋按汲冢周書曰昔𤣥/都賢鬼道廢人事天謀)
　(臣不用龜䇿是從神巫用國哲士在外𤣥都以亡又/按春秋定八年榖梁𫝊注寳玉者封圭也范寗曰始)
　(封之圭也据書叙湯伐三朡俘/厥寳玉則美玉皆謂之寳玉也)
四十七年冬隕霜不殺草木(箋按春秋僖三十三年十/有二月隕霜不殺草五行)
　(𫝊曰劉歆以/為草妖也)
四十九年帝居于鳴條(箋按郡國志河東安邑帝王世/紀曰縣西有鳴條陌括地志高)
　(涯原在安邑縣北其南坂口即古鳴條陌按舜都蒲/坂距鳴條二百餘里舜居鳴條亦如堯居城陽也又)
　(困學記聞以舜卒鳴/條在今陳留之平丘)
五十年帝陟(箋按舜典曰舜五十載陟方乃死蔡𫝊曰/陟方猶言升遐也韓昌黎曰竹書紀年帝)
　(王之沒皆曰陟陟升也謂升天也書曰殷禮陟配天/言以道終其徳協天也故書紀舜之末曰陟其下言)
　(方乃死者所以釋陟為死也地之勢東南下如言舜/巡狩而死宜言下方不得言陟方也按此得之但不)
　(當以陟為絶句耳方猶云徂乎方之方陟方而死猶/云徂落而死也史記言舜巡守崩于蒼梧之野孟子)
　(言舜卒于鳴條未知孰是今据竹書四十九年舜居/于鳴條五十年帝陟則是與孟子合也書所言陟方)
　(葢鳴條有陟方之舘耳竹書舜三十三年命夏后總/師遂陟方岳可謂遂徂落于四岳乎宋顔延之祭虞)
　(帝文百齡厭世萬里陟方後魏溫子昇舜廟碑陟方/之駕遂往蒼梧之窆不歸則陟方非徂落之謂可知)
　(矣/)
　義均封于商是謂商均(箋按史記曹相國世家攻下/邑以西至虞正義曰虞城縣)
　(在宋州北五十里古虞國商均所封一綂志虞城縣/在歸徳府城東北六十里當時并商丘皆在國内故)
　(曰商/也)后育娥皇也(箋按地理志扶風陳倉縣有舜/妻育冡竹書后育葬于渭是也)鳴
　條有蒼梧之山帝崩遂葬焉今海州(箋按帝王世紀/曰舜薦禹于天)
　(使禹攝政有苗氏叛南征崩于鳴條殯以瓦棺葬于/蒼梧九疑山之陽是為零陵方輿紀勝曰蒼梧山山)
　(海經注即九疑也在今永州府道州寧逺縣南六十/里湘中記曰九山相似行者疑惑故曰九疑据世紀)
　(則舜以征有苗道死何三十五年命夏后征有苗至/十五年後舜年百有十嵗轉又自征有苗何舜之不)
　(憚煩耶司馬温公詩虞舜在倦勤薦禹為天子豈有/復南巡迢迢渡湘水葢以此也王應麟困學紀聞曰)
　(世𫝊舜葬蒼梧之野孟子以為卒于鳴條吕氏春秋/舜葬于紀蒼梧山在海州界近莒之紀城鳴條在陳)
　(留之平丘今攷九域志海州東海縣有蒼梧山與/休文附注正同則舜不當逺葬于零陵庶為得之)
　
　
　
　
　
　
　
　
　
　竹書綂箋卷二
