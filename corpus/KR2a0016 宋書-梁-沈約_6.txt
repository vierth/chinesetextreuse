書卷六
　　梁　　　　沈　　　　　約　　　　撰
　本紀第六
　　孝武帝
世祖孝武皇帝諱駿字休龍小字道民文帝第三子也
元嘉七年秋八月庚午生十二年立為武陵王食邑二
千戸十六年都督湘州諸軍事征虜將軍湘州刺史領
石頭戍事十七年遷使持節都督南豫豫司雍并五州
諸軍事南豫州刺史將軍如故猶戍石頭二十一年加
督秦州進號撫軍將軍眀年徙都督雍梁南北秦四州
荆州之襄陽竟陵南陵順陽新野隨六郡諸軍事寧蠻
校尉雍州刺史持節將軍如故自晉氏江左以來襄陽
未有皇子重鎮時太祖欲經略闗河故有此授尋給鼔
吹一部二十五年改授都督南兖徐兖青冀幽六州豫
州之梁郡諸軍事安北將軍徐州刺史持節如故北鎮
彭城尋領兖州刺史始興王濬為南兖州上觧督南兖
二十七年坐汝陽戰敗降號鎮軍將軍又以索虜南侵
降為北中郎將二十八年進督南兖州南兖州刺史當
鎮山陽尋遷都督江州荆州之江夏豫州之西陽晉熙
新蔡四郡諸軍事南中郎將江州刺史持節如故時縁
江蠻為宼太祖遣太子歩兵校尉沈慶之等伐之使上
總統衆軍三十年正月上出次西陽之五洲㑹元㐫弑
逆以上為征南將軍加散騎常侍上率衆入討荆州刺
史南譙王義宣雍州刺史臧質並舉義兵四月辛酉上
次溧洲癸亥冠軍將軍柳元景前鋒至新亭修建營壘
甲子賊劭親率衆攻元景大敗退走丙寅上次江寧丁
卯大將軍江夏王義恭來奔奉表上尊號戊辰上至于
新亭己巳即皇帝位大赦天下文武賜爵一等從軍者
二等贓汚清議悉皆盪除髙年鰥寡孤幼六疾不能自
存人賜穀五斛逋租宿債勿復收長徒之身優量降宥
崇改太祖號謚以大將軍江夏王義恭為太尉錄尚書
六條事南徐州刺史庚午以荆州刺史南譙王義宣為
中書監丞相錄尚書六條事揚州刺史安東將軍隨王
誕為衞將軍開府儀同三司荆州刺史雍州刺史臧質
為車騎將軍開府儀同三司江州刺史征虜將軍沈慶
之為領軍將軍撫軍將軍兖冀二州刺史蕭思話為尚
書左僕射壬申以征虜將軍王僧達為尚書右僕射改
新亭為中興亭五月甲戌輔國將軍申坦克京城乙亥
輔國將軍朱修之克東府丙申克定京邑劭及始興王
濬諸同逆並伏誅庚辰詔曰天歩艱難國道用否雖基
構永固而氣數時愆朕以眇身奄承皇業奉尋歴命鍳
寐震懐萬邦風政人治之本感念陵替若疚在心可分
遣大使廵省方俗是日觧嚴辛巳車駕幸東府城甲申
尊所生路淑媛為皇太后乙酉立妃王氏為皇后戊子
以左衞將軍栁元景為雍州刺史壬辰以太尉江夏王
義恭為太傅領大司馬甲午曲赦京邑二百里内并蠲
今年租稅戊戌以撫軍將軍南平王鑠為司空建平王
宏為尚書左僕射東海王褘為撫軍將軍新除尚書左
僕射蕭思話遷職六月壬寅以驃騎參軍垣䕶之為冀
州刺史甲辰以山陽太守申恬為青州刺史丙午車駕
還宫初置殿門及上閤屯兵以江夏内史朱修之為平
西將軍雍州刺史御史中丞王曇生為廣州刺史戊申
以新除雍州刺史栁元景為䕶軍將軍己酉以司州刺
史魯爽為南豫州刺史庚戌以梁南秦二州刺史劉秀
之為益州刺史太尉司馬龐秀之為梁南秦二州刺史
衞軍司馬徐遺寳為兖州刺史寧朔將軍王𤣥謨為徐
州刺史衞將軍隨王誕進號驃騎大將軍尚書右僕射
王僧達遷職丹陽尹褚湛之為尚書右僕射丙辰以侍
中南譙王世子恢為湘州刺史丁亥詔曰興王立訓務
𢎞治節輔臣佐時勤獻政要仰惟聖規每存兹道猥以
眇躬屬承景業闡揚遺澤無廢厥心夫量入為出邦有
恒典而經給之宜多違常度兵役糜耗府藏散減外内
衆供未加損約非所以聿遵先㫖敬奉遺圖自今諸可
薄已厚民去煩從簡者悉宜施行以稱朕意庚申詔有
司論功班賞各有差辛酉安西將軍西秦河二州刺史
吐谷渾拾寅進號鎮西大將軍開府儀同三司庚午還
分南徐立南兖州辛未改封南譙王義宣為南郡王隨
王誕為竟陵王義宣次子宜陽侯愷為宜陽縣王閏月
壬申以領軍將軍沈慶之為鎮軍將軍南兖州刺史癸
酉以䕶軍將軍柳元景為領軍將軍丙子遣兼散騎常
侍樂詢等十五人廵行風俗甲申蠲尋陽西陽郡租布
三年甲午丞相南郡王義宣改為荆湘二州刺史驃騎
大將軍荆州刺史竟陵王誕改為揚州刺史南蠻校尉
王僧達為䕶軍將軍是月置衞尉官秋七月辛丑朔日
有蝕之甲寅詔曰世道未夷惟憂在國夫使羣善畢舉
固非一才所議况以寡徳屬衰薄之期夙宵寅想永懐
待旦王公卿士凡有嘉謀善政可以維風訓俗咸達乃
誠無或依隠辛酉詔曰百姓勞弊傜賦尚繁言念未乂
宜崇約損凡用非軍國宜悉停功可省細作并尚方雕
文靡巧金銀塗飾事不闗實嚴為之禁供御服膳減除
遊侈水陸捕採各順時日官私交市務令優衷其江海
田池公家規固者詳所開弛貴戚競利悉皆禁絶戊戌
以右衞將軍宗慤為廣州刺史己巳司空南平王鑠薨
八月辛未武皇帝舊役軍身嘗在齋内人身猶存者普
賜觧戸乙亥尚書左僕射建平王宏加中書監中軍將
軍丁亥以沛郡太守垣閎為寧州刺史撫軍司馬費沈
為梁南秦二州刺史甲午䕶軍將軍王僧達遷職九月
丁巳以前尚書劉義綦為中䕶軍壬戌新亭戰亡者復
同京城劭黨南海太守蕭簡據廣州反丁卯輔國將軍
鄧琬討平之冬十月癸未車駕於閱武堂聴訟十一月
丙午以左軍將軍魯秀為司州刺史丙辰停臺省衆官
朔望問訊丙寅髙麗國遣使獻方物十二月甲戌省都
水臺罷都水使者官置水衡令官癸未以將置東宫省
太子率更令歩兵翊軍校尉旅賁中郎將冗從僕射左
右積弩將軍官中庶子中舎人庶子舎人洗馬各減舊
員之半
孝建元年春正月己亥朔車駕親祠南郊改元大赦天
下壬寅以丹陽尹蕭思話為安北將軍徐州刺史甲辰
䕶軍將軍劉義綦遷職以尚書令何尚之為左光祿大
夫䕶軍將軍戊申詔曰首食尚農經邦本務貢士察行
寧朝當道内難甫康政訓未洽衣食有仍耗之弊選造
無觀國之羙昔衞文勤民高宗恭黙卒能收賢巖穴大
殷季年朕每側席疚懐無忘鑒寐凡諸守蒞親民之官
可詳申舊條勸盡地利力田善蓄者在所具以名聞褒
甄之科精為其格四方秀孝非才勿舉獻答允值即就
銓擢若止無可採猶賜除署若有不堪酬奉虛竊榮薦
遣還田里加以禁錮尚書百官之元本庶績之樞機丞
郎列曺局司有在而頃事無巨細悉歸令僕非所以衆
材成構羣能濟業者也可更眀體制咸責厥成糾覈勤
惰嚴施賞罰壬戌更鑄四銖錢丙寅立皇子子業為皇
太子賜天下為父後者爵一級孝子順孫義夫節婦粟
帛各有差是月起正光殿二月庚午豫州刺史魯爽車
騎將軍江州刺史臧質丞相荆州刺史南郡王義宣兖
州刺史徐遺寳舉兵反乙亥撫軍將軍東海王褘遷職
己卯領軍將軍栁元景加撫軍將軍壬午曲赦豫州辛
卯左衞將軍王𤣥謨為豫州刺史癸巳𤣥謨進據梁山
丙申以安北司馬夏侯祖歡為兖州刺史三月癸亥内
外戒嚴辛丑以安北將軍徐州刺史蕭思話為安南將
軍江州刺史撫軍將軍栁元景即本號為雍州刺史癸
卯以太子左衞率龎秀之為徐州刺史徐遺寳為夏侯
祖歡所破棄衆走丙寅以輔國長史眀𦙍為冀州刺史
夏四月戊辰以後將軍劉義綦為湘州刺史甲申以平
西將軍雍州刺史朱修之為安西將軍荆州刺史丙戌
鎮軍將軍南兖州刺史沈慶之大破魯爽於歴陽之小
峴斬爽癸巳進慶之號鎮北大將軍封第十六皇弟休
倩為東平王未拜薨五月甲寅義宣等攻梁山王𤣥謨
大破之己未觧嚴癸亥以吳興太守劉延孫為尚書右
僕射六月戊辰臧質走至武昌為人所斬傳首京師甲
戌撫軍將軍栁元景進號撫軍大將軍鎮北大將軍沈
慶之並開府儀同三司丙子以征西將軍武昌王渾為
雍州刺史癸未分揚州立東揚州分荆湘江豫州立郢
州罷南蠻校尉戊子省錄尚書事庚寅義宣於江陵賜
死秋七月丙申朔日有蝕之丙辰大赦天下文武賜爵
一級逋租宿債勿復收辛酉於雍州立建昌郡以㑹稽
太守義陽王昶為東揚州刺史八月庚午撫軍大將軍
栁元景復為領軍將軍本號如故壬申以游擊將軍垣
䕶之為徐州刺史壬辰以安西司馬梁坦為梁南秦二
州刺史九月丙申以彊弩將軍尹懐順為寧州刺史丁
酉左光祿大夫何尚之觧䕶軍將軍甲辰加尚之特進
丙午以安南將軍江州刺史蕭思話為鎮西將軍郢州
刺史冬十月戊寅詔曰仲尼體天降徳維周興漢經緯
三極冠冕百王爰自前代咸加襃述典司失人用闕宗
祀先朝逺存遺範有詔繕立世故妨道事未克就國難
頻深忠勇奮厲實憑聖義大教所敦永惟兼懐無忘待
旦可開建廟制同諸侯之禮詳擇爽塏厚給祭秩丁亥
以秘書監東海王褘為撫軍將軍江州刺史於郢州立
安陸郡十一月癸卯復立都水臺置都水使者官是嵗
始課南徐州僑民租
二年正月壬寅以冠軍將軍湘東王諱為中䕶軍二月
己丑婆皇國遣使獻方物丙寅以鎮北大將軍南兖州
刺史沈慶之為左光祿大夫開府儀同三司辛巳以尚
書右僕射劉延孫為南兖州刺史三月辛亥以吳興太
守劉遵考為湘州刺史壬子以行征西將軍楊文智為
征西將軍北秦州刺史夏四月壬申河南國遣使獻方
物壬午以豫章太守檀和之為豫州刺史五月戊戌以
湘州刺史劉遵考為尚書右僕射前軍司馬垣閎為交
州刺史庚子以輔國將軍申坦為徐兖二州刺史癸卯
以右衞將軍顧覬之為湘州刺史丁未以金紫光祿大
夫王偃為右光祿大夫六月甲子以國哀除釋大赦天
下庚辰以曲江縣侯王𤣥謨為豫州刺史秋七月癸巳
立第十三皇弟休祐為山陽王第十四皇弟休茂為海
陵王第十五皇弟休業為鄱陽王戊戌鎮西將軍蕭思
話卒己酉以益州刺史劉秀之為郢州刺史槃槃國遣
使獻方物甲寅以義興太守到元度為益州刺史八月
庚申雝州刺史武昌王渾有辠廢為庶人自殺辛酉以
南兖州刺史劉延孫為鎮軍將軍雝州刺史斤陀利國
遣使獻方物三吳民饑癸酉詔所在賑貸丙子詔曰諸
苑禁制綿逺有妨肆業可詳所開弛假與貧民壬午以
新除豫州刺史王𤣥謨為青冀二州刺史青州刺史申
恬為豫州刺史甲申以右衞將軍檀和之為南兖州刺
史九月丁亥車駕於軍武場閱武庚戌詔曰國道再屯
艱虞畢集朕雖寡徳終膺鴻慶惟新之祉寔深百王而
恵宥之令未殊常渥永言勤慮寤寐載懐在朕受命之
前凡以辠徙放悉聴還本犯釁之門尚有存者子弟可
隨才署吏冬十月壬午太傅江夏王義恭領揚州刺史
驃騎大將軍揚州刺史竟陵王誕為司空南徐州刺史
中書監尚書左僕射中軍將軍建平王宏為尚書令將
軍如故十月戊子中䕶軍湘東王諱遷職鎮軍將軍劉
延孫為䕶軍將軍青冀二州刺史王𤣥謨為雝州刺史
甲午以大司馬垣䕶之為青冀二州刺史辛亥高麗國
遣使獻方物十二月癸亥以前交州刺史蕭景憲為交
州刺史
三年春正月庚寅立第十八皇弟休範為順陽王第十
九皇弟休若為巴陵王戊戌立第二皇子子尚為西陽
王辛丑車駕親祠南郊壬子立皇太子妃何氏甲寅大
赦天下二月癸亥右光祿大夫王偃卒甲子以廣州刺
史宗慤為平西將軍豫州刺史丁卯以新除御史中丞
王翼為廣州刺史丁丑始制朔望臨西堂接羣下受奏
事壬午内外官有田在近道聴遣所給吏僮附業三月
癸丑以西陽王子尚為南兖州刺史閏月戊午尚書右
僕射劉遵考遷職癸酉鄱陽王休業薨庚辰停元嘉三
十年以前兵工考剔夏五月辛酉制荆徐兖豫雍青冀
七州統内家有馬一匹者蠲復一丁壬戌以右衞將軍
劉瑀為益州刺史六月上於華林園聴訟秋七月太傅
江夏王義恭觧揚州丙子以南兖州刺史西陽王子尚
為揚州刺史秘書監建安王休仁為南兖州刺史八月
戊戌以北軍中郎諮議參軍費淹為交州刺史丁未以
尚書吏部郎王琨為廣州刺史九月壬戌以丹陽尹劉遵
考為尚書左僕射冬十月癸未以尋陽太守張恱為益
州刺史丙午太傅江夏王義恭進位太宰領司徒丁未
領軍將軍柳元景加驃騎將軍尚書令建平王宏加中
書監衞將軍撫軍將軍江州刺史東海王褘進號平南
將軍十一月癸丑淮南太守袁景有辠棄市十二月丙
午以侍中孔靈符為郢州刺史
大眀元年春正月辛亥朔改元大赦天下賜高年孤疾
粟帛各有差庚午䕶軍將軍劉延孫遷職右衞將軍湘
東王諱為中䕶軍京邑雨水辛未遣使檢行賜以樵米
二月己亥復親民職公田索虜宼兖州三月壬戌制大
臣加班劍者不得入宫城門梁州獠求内屬立懐漢郡
夏四月京邑疾疫丙申遣使按行賜給醫藥死而無收
斂者官為斂埋庚子省湘州宋建郡并臨賀五月吳興
義興大水民饑乙卯遣使開倉賑䘏癸酉於華林園聽
訟乙亥以左衞將軍沈曇慶為徐州刺史輔國將軍梁
瑾葱為河州刺史宕昌王六月己卯以前太子歩兵校
尉劉祗子歆繼南豐王朗辛巳以長水校尉山陽王休
祐為東揚州刺史丁亥休祐改為湘州刺史以丹陽尹
顔竣為東陽州刺史秋七月辛未土斷雝州諸僑郡縣
八月戊戌於兖州立陽平郡壬寅於華林園聴訟甲辰
司空南徐州刺史竟陵王誕改為南兖州刺史太子詹
事劉延孫為鎮軍將軍南徐州刺史冬十月丙申詔曰
旒纊之道有孚於結繩日昃之勤已切於姬后况世弊
教淺嵗月澆季朕雖勠力㝢内未眀求衣而識狭前王
務廣昔代永言菲徳其愧良深朝咨野怨自達者寡恵
民利公所昧寔衆自今百辟庶尹下民賤隸有懐誠抱
志擁鬱衡閭失理負謗未聞朝聴者皆聴躬自申奏小
大以聞朕因聴政之日親對覽焉甲辰以百濟王餘慶
為鎮東大將軍十二月丁亥順陽王休範改封桂陽王
戊戌於華林園聴訟
二年春正月辛亥車駕祀南郊壬子詔曰去嵗東土多
經水災春務已及宜加優課糧種所湏以時貸給丙辰
復郡縣田秩并九親祿俸壬戌詔曰先帝靈命初興龍
飛西楚嵗紀浸逺感往纒心奉迎文武情深常隸思𢎞
殊澤以申永懐吏身可賜爵一級軍戸免為平民二月
丙子詔曰政道未著俗弊尚深豪侈兼并貧弱困窘存
闕衣裳沒無斂槥朕甚傷之其眀敇守宰勤加存䘏賻
贈之科速為條品乙酉以金紫光祿大夫褚湛之為尚
書左僕射丙戌中書監尚書令衞將軍建平王宏以本
號開府儀同三司中書監如故丁酉驃騎將軍栁元景
以本號開府儀同三司甲辰散騎常侍義陽王昶為中
軍將軍三月丁未中書監尚書令衞將軍建平王宏薨
乙卯以田農要月大官停殺牛丁卯上於華林園聴訟
癸酉以寧朔將軍劉季之為司州刺史夏四月甲申立
皇子子綏為安陸王甲午以海陵王休茂為雍州刺史
辛丑地震五月戊申復西陽郡六月戊寅増置吏部尚
書一人省五兵尚書丁亥左光祿大夫何尚之加開府
儀同三司戊子以金紫光祿大夫羊𤣥保為右光祿大
夫丙申詔曰往因師旅多有逋亡或連山染逆懼致軍
憲或辭役憚勞茍免刑罰雖約法從簡務思𢎞宥恩令
驟下而逃伏猶多豈習愚為性忸惡難反將在所長吏
宣導乖方可普加寛申咸與更始秋七月甲辰彭城民
髙闍等謀反伏誅癸亥以右衞將軍顔師伯為青冀二
州刺史八月乙酉河南王遣使獻方物丙戌中書令王
僧達有罪下獄死己丑以彊弩將軍杜叔文為寧州刺
史交州刺史費淹為廣州刺史南海太守垣閬為交州
刺史甲午以寧朔將軍沈僧榮為兖州刺史九月癸卯
於華林園聴訟壬戌以寧朔將軍劉道隆為徐州刺史
襄陽大水遣使通行賑贍庚午置武衞將軍武騎常侍
官冬十月甲午以中軍將軍義陽王昶為江州刺史乙
未高麗國遣使獻方物十一月壬子揚州刺史西陽王
子尚加撫軍將軍十二月己亥諸王及妃主庶姓位從
公者喪事聴設㐫門餘悉斷閏月庚子詔曰夫山䖏巖
居不以魚鼈為禮頃嵗多虞軍調繁切違方設賦本濟
一時而主者玩習遂為常典杶檊瑶琨任土作貢積羽
羣輕終致深弊永言𢎞革無替朕心凡寰衞貢職山淵
採捕皆當詳辨産殖考順嵗時勿使牽課虛懸睽忤氣
序庶簡約之風有孚於品性恵敏之訓無漏於幽仄庚
申上於華林園聴訟壬戌林邑國遣使獻方物是冬索
虜宼青州刺史顔師伯頻大破之
三年春正月丁亥割豫州梁郡屬徐州己丑以驃騎將
軍領軍將軍栁元景為尚書令尚書右僕射劉遵考為
領軍將軍丙申婆皇國遣使獻方物二月乙卯以揚州
所統六郡為王畿以東揚州隸揚州時欲立司隸校尉
以元㓙已立乃止撫軍將軍揚州刺史西陽王子尚徙
為揚州刺史甲子復置廷尉監官荆州饑三月甲申原
田租布各有差庚寅以義興太守垣閬為兖州刺史壬
辰中䕶軍湘東王諱遷職以中書令東海王褘為衞將
軍䕶軍將軍癸巳太宰江夏王義恭加中書監夏四月
癸卯上於華林園聴訟丙午以建寧太守苻仲子為寧
州刺史乙卯司空南兖州刺史竟陵王誕有罪貶爵誕
不受命據廣陵城反殺兖州刺史垣閬以始興公沈慶
之為車騎大將軍開府儀同三司南兖州刺史討誕甲
子上親御六師車駕出頓宣武堂司州刺史劉季之反
叛徐州刺史劉道隆討斬之秋七月己巳尅廣陵城斬
誕悉誅城内男丁以女口為軍賞是日觧嚴辛未大赦
天下尚方長徒奚官奴婢老疾者悉原放孝子順孫義
夫節婦賜粟帛各有差王畿下貧之家與近行頓所由
並蠲租一年丙子以丹陽尹劉秀之為尚書右僕射丙
戌分淮南北復置二豫州以新除車騎大將軍開府儀
同三司南兖州刺史沈慶之為司空刺史如故戊子以
衞將軍䕶軍將軍東海王褘為南豫州刺史衞將軍如
故江州刺史義陽王昶為䕶軍將軍冠軍將軍桂陽王
休範為江州刺史癸已以前左衞將軍王𤣥謨為郢州
刺史八月丙申詔曰近北討文武於軍亡沒或殞身矢
石或癘疾死亡並盡勤王事而斂槥卑薄可普更賻給
務令豐厚己酉以車騎長史庾深之為豫州刺史甲子
詔曰昔姬道方凝刑法斯厝漢徳初眀犴圄用簡良由
上一其道下淳其性今民澆俗薄誠淺偽深重以寡徳
弗能心化故知方者尠趣辟寔繁向因廵覽見二尚方
徒隸嬰金屨校既有矜復加國慶民和獨隔凱澤益以
慙焉可詳所原宥九月己巳詔曰夫五辟三刺自古所
難巧法深文在季彌甚故㳂情察訟魯師致㨗市獄勿
擾漢史飛聲廷尉逺邇疑讞平決攸歸而一蹈幽圄動
逾時嵗民嬰其困吏容其私自今囚至辭具並即以聞
朕當悉詳斷庶無留獄若繁文滯劾證逮遐廣必湏親
察以盡情狀自後依舊聴訟壬辰於𤣥武湖北立上林
苑冬十月丁酉詔曰古者薦鞠青壇聿祈多慶分繭𤣥
郊以供純服來嵗可使六宫妃嬪修親桑之禮庚子鎮
軍將軍南徐州刺史劉延孫進號車騎將軍戊申河西
國遣使獻方物庚戌以河西王大沮渠安周為征虜將
軍涼州刺史十一月己巳高麗國遣使獻方物肅慎國
重譯獻楛矢石砮西域獻舞馬十二月戊午上於華林
園聴訟辛酉置謁者僕射官
四年春正月辛未車駕祠南郊甲戌宕昌王奉表獻方
物乙亥車駕躬耕藉田大赦天下尚方徒繫及逋租宿
債大眀元年以前一皆原除力田之民隨才敘用孝悌
義順賜爵一級孤老貧疾人穀十斛藉田職司優沾普
賚百姓乏糧種隨宜貸給吏宣勸有章者詳加襃進壬
午以北中郎司馬柳叔仁為梁南秦二州刺史左將軍
荆州刺史朱修之進號鎮軍將軍庚寅立第三皇子子
勛為晉安王第六皇子子房為尋陽王第七皇子子頊
為歴陽王第八皇子子鸞為襄陽王二月庚子侍中建
安王休仁為湘州刺史己未以員外散騎侍郎費景緒
為寧州刺史三月甲子以冠軍將軍巴陵王休若為徐
州刺史丁卯以安陸王子綏為郢州刺史癸酉以徐州
刺史劉道隆為青冀二州刺史索虜宼北隂平孔堤太
守揚歸子擊破之甲申皇后親桑于西郊夏四月癸卯
以南琅邪隸王畿丙午詔曰昔紩衣御㝢貶甘示節土
簋臨天飭儉昭度朕綈帛之念無忘于懐雖深詔有司
省㳺務實而嵗用兼積年量虛廣豈以捐豐從損允稱
約心四時供限可詳減太半庶裘絺順典有偃民華纂
組傷工無競㙻市辛酉詔曰都邑節氣未調癘疫猶衆
言念民瘼情有矜傷可遣使存問并給醫藥其死亡者
隨宜䘏贍五月庚辰於華林園聴訟乙酉以徐州之梁
郡還屬豫州丙戌尚書左僕射褚湛之卒以撫軍長史
劉思考為益州刺史庚寅以南下邳併南彭城郡秋七
月甲戌左光祿大夫開府儀同三司何尚之薨八月壬
寅宕昌王遣使獻方物己酉以晉安王子勛為南兖州
刺史雍州大水甲寅遣軍部賑給九月辛未以冠軍將
軍垣䕶之為豫州刺史甲申上於華林園聴訟丁亥改
封襄陽王子鸞為新安王冬十月庚寅遣新除司空沈
慶之討㳂江蠻壬辰制郡縣減祿並先充公限十一月
戊辰改細作署令為左右御府令丙戌復置大司農官
十二月乙未上於華林園聴訟辛巳車駕幸廷尉寺凡
囚繫咸悉原遣索虜遣使請和丁未車駕幸建康縣原
放獄囚倭國遣使獻方物
五年春正月丁卯以宕昌王梁唐子為河州刺史二月
癸巳車駕閱武詔曰昔人稱人道何先於兵為首雖淹
紀勿用忘之必危朕以聴覽餘閒因時講事坐作有儀
進退無爽軍幢以下普量班錫頃化弗能孚而民未知
禁逭役違調起觸刑網凡諸逃亡在今昧爽以前悉皆
原赦已滯囹圄者釋還本役其逋負在大眀三年以前
一賜原停自此以還鰥貧疾老詳所申減伐蠻之家蠲
租稅之半近籍改新制在所承用殊謬寔多可普更符
下聴以今為始若先已犯制亦同蕩然甲寅加右光祿
大夫羊𤣥保特進夏四月癸巳改封西陽王子尚為豫
章王丙申加尚書令柳元景左光祿大夫開府儀同三
司戊戌詔曰南徐兖二州去嵗水潦傷年民多困窶逋
租未入者可申至秋登丙午雍州刺史海陵王休茂殺
司馬庾深之舉兵反義成太守薛繼考討斬之甲寅以
第九皇子子仁為雍州刺史五月癸亥制帝室朞親朝
官非祿官者月給錢十萬丙辰車駕幸閱武堂聴訟六
月丙午以䕶軍將軍義陽王昶為中軍將軍壬子分廣
陵置沛郡省東平郡并廣陵秋七月丙辰詔曰雨水猥
降街衢泛溢可遣使廵行窮弊之家賜以薪粟丁卯高
麗國遣使獻方物庚午曲赦雍州八月戊子立第九皇
子子仁為永嘉王第十一皇子子真為始安王以北中
郎參軍費伯𢎞為寧州刺史己丑詔曰自靈命初基聖
圖重逺參正樂職感神眀之應崇殖禮囿奮至徳之光
聲寔同和文以均節化調其俗物性其情故臨經式奠
煥乎炳發道喪世屯學落年永獄訟微衰息之術百姓
忘退素之方今息警夷嶂恬波河渚棧山航海鄉風慕
義化民成俗兹時篤矣來嵗可修葺庠序旌延國胄庚
寅制方鎮所假白板郡縣年限依臺除食祿三分之一
不給送故衞將軍東海王褘以本號開府儀同三司九
月甲寅朔日有食之丁卯行幸琅邪郡囚繫悉原遣甲
戌移南豫州治淮南于湖縣丁丑以冠軍將軍尋陽王
子房為南豫州刺史閏月戊子皇太子妃何氏薨丙申
初立馳道自閶闔門至于朱雀門又自承眀門至于𤣥
武湖壬寅改封歴陽王子頊為臨海王冬十月甲寅以
車騎將軍南徐州刺史劉延孫為尚書左僕射領䕶軍
將軍尚書右僕射劉秀之為安北將軍雝州刺史以冠
軍將軍臨海王子頊為廣州刺史乙卯以東中郎將新
安王子鸞為南徐州刺史十一月壬辰詔曰王畿内奉
京師外表衆夏民殷務廣宜思簡恵可遣尚書就加詳
檢并與守宰平治庶獄其有疑滯具以狀聞丁酉増置
少府丞一人十二月壬申以領軍將軍劉遵考為尚書
右僕射甲戌制天下民戸嵗輸布四疋庚辰以太常王
𤣥謨為北平將軍徐州刺史
六年春正月己丑湘州刺史建安王休仁加平南將軍
辛卯車駕親祠南郊是日又宗祀眀堂大赦天下孝子
順孫義夫悌弟賜爵一級慈姑節婦及孤老六疾賜帛
五匹穀十斛下四方旌賞茂異其有懐真抱素志行清
白恬退自守不交當世或識通古今才經軍國奉公廉
直高譽在民具以名奏乙未置五官中郎將左右中郎
將官二月乙卯復百官祿三月庚寅立第十三皇子子
元為邵陵王壬寅以倭國王世子興為安東將軍乙巳
改豫州南梁郡為淮南郡舊淮南郡并宣城丁未輔國
將軍征虜長史廣陵太守沈懐文有辠下獄死四月庚
申原除南兖州大眀三年以前逋租新作大航門五月
丙戌置凌室修藏氷之禮壬寅太宰江夏王義恭觧領
司徒六月辛酉尚書右僕射䕶軍將軍劉延孫卒秋七
月庚辰以荆州刺史朱修之為領軍將軍廣州刺史臨
海王子頊為荆州刺史甲申地震戊子以輔國將軍王
翼之為廣州刺史辛卯以西陽太守檀翼之為交州刺
史乙未立第十九皇子子雲為晉陵王八月癸亥原除
雍州大眀四年以前逋租乙亥置清臺令九月戊寅制
沙門致敬人主戊子以前金紫光祿大夫宗慤為中䕶
軍乙未尚書右僕射劉遵考為尚書左僕射丹陽尹王
僧朗為尚書右僕射冬十月丁巳以山陽王休祐子士
𢎞繼鄱陽哀王休業上林苑内民庶邱墓欲還合葬者
勿禁十一月己卯陳留王曹慶秀薨辛巳以尚書令柳
元景為司空尚書令如故
七年春正月癸未詔曰春蒐之禮著自周令講事之語
書于魯史所以昭宣徳度示民軌則今嵗稔氣榮中外
寧晏當因農隙葺是舊章可克日於𤣥武湖大閱水師
并廵江右講武校獵丁亥以尚書右僕射王僧朗為太
常衞將軍顔師伯為尚書右僕射己丑以尚書令柳元
景為驃騎大將軍開府儀同三司庚寅以南兖州刺史
晉安王子勛為江州刺史癸巳割吳郡屬南徐州二月
甲寅車駕廵南豫南兖二州丙辰詔曰江漢楚望咸秩
周禋禮九疑於盛唐祀蓬萊於渤海皆前載流訓列聖
遺式霍山是曰南嶽實維國鎮韞靈呈瑞肇光宋道朕
駐驆于野有事岐陽瞻睇風雲徘徊以想可遣使奠祭
丁巳車駕校獵于歴陽之烏江己未車駕登烏江縣六
合山庚申割歴陽秦郡置臨江郡壬寅詔曰朕受天慶
命十一年於兹矣憑七廟之靈獲上帝之力禮横四海
威震八荒方廵三湘而奠衡嶽次九河而檢云岱今恢
覽功成省風畿表觀民六合蒐校長洲騰沙飛礫平嶽
盪海鼖晉合序鐃鉦協節獻鬯如禮饁獸傾郊敬舉王
公之觴廣納士民之夀八風循通卿雲叢聚盡天罄瑞
率宇竭歡思散大極之泉以福無方之外可大赦天下
行幸所無出今嵗租布其逋租餘債勿復收賜民爵一
級女子百戸牛酒刺守邑宰及民夫從蒐者普加洽賚
又詔曰朕弱年操製出牧司雍承政宣風荐歴年紀國
歩中阻治戎江甸難夷情義寔繫于懐今或練蒐訓旅
渉兹境閭故邑耆舊在目罕存年世未逺殲亡太半撫
迹惟事傾慨兼著太宗燕故晉陽洽恩世祖流仁濟畿
畼澤永言往猷思廣前賚可蠲歴陽郡租輸三年遣使
廵慰問民疾苦鰥寡孤老六疾不能自存者厚賜粟帛
髙年加以羊酒凡一介之善隨才銓貫前國名臣及府
州佐吏量所沾錫人身已往施及子孫壬申車駕還宫
夏四月甲寅以領軍將軍朱修之為特進丙辰以尚書
湘東王諱為領軍將軍甲子詔曰自非臨軍戰陳一不
得専殺其辠甚重辟者皆如舊先上湏報有司嚴加聴
察犯者以殺人辠論五月乙亥撫軍將軍揚州刺史豫
章王子尚進號車騎將軍輔國將軍始安王子真為廣
州刺史丙子詔曰自今刺史守宰動民興軍皆湏手詔
施行惟邊隅外警及姦釁内發變起倉卒者不從此例
六月甲辰以北中郎司馬柳元怙為梁南秦二州刺史
戊申芮芮國高麗國遣使獻方物戊辰以秦郡太守劉
徳願為豫州刺史七月乙亥征東大將軍高麗王高連
進號車騎大將軍開府儀同三司秋七月丙申詔曰前
詔江海田池與民共利歴嵗未久浸以弛替名山大川
往往占固有司嚴加檢糾申眀舊制八月丁巳詔曰昔
匹婦含怨山燋北鄙孀妻哀慟臺傾東國良以誠之所
動在微必著感之所震雖厚必崩朕臨察九野志深待
旦弗能使爛然成章各如其節遂令炎精損河陽偏不
施嵗云不稔咎寔朕由大官供膳宜從貶撤近道刑獄
當親料省其王畿内及神州所統可遣尚書與所在共
訊畿外諸州委之刺史并訊省律令思存利民其考讁
貿襲在大眀七年以前一切勿治尤弊之家開倉賑給
乙丑立第十六皇子子孟為淮南王第十八皇子子産
為臨賀王車駕幸建康秣陵縣訊獄囚九月乙卯詔曰
近炎精亢序苗稼多傷今二麥未晩甘澤頻降可下東
境郡勤課墾殖尤弊之家量貸麥種戊子詔曰昔周王
驥迹寔窮四溟漢帝鸞軫夙徧五嶽是皆所以上對幽
靈下理民土自天昌替馭臨宫創圖禮代天鬱世貿興
毁皇家造宋日月重光璇璣得序五星順命而戎車嵗
動陳詩義闕朕聿含五光奄一天下思盡寳戒之規以
塞謀危之路當㳂時省方觀察風俗外詳考舊典以副
側席之懐庚寅南徐州刺史新安王子鸞兼司徒乙未
車駕幸廷尉訊獄囚丙申立第二十七皇子子嗣為東平
王冬十月壬寅太子冠賜王公以下帛各有差戊申車
駕廵南豫州詔曰朕廵幸所經先見百年者及孤寡老
疾並賜粟帛獄繫刑罪並親聴訟其士庶或怨鬱危滯
受抑吏司或隐約潔立負擯州里皆聴進朕前面自陳
訴若忠信孝義力田殖穀一介之能一藝之美悉加旌
賞雖秋澤頻降而夏旱嬰弊可即開行倉並加賑賜癸
丑行幸江寧縣訊獄囚車騎將軍揚州刺史豫章王子
尚加開府儀同三司癸亥衞將軍開府儀同三司東海
王褘為司空中軍將軍義陽王昶加開府儀同三司丙
寅詔曰賞慶刑威奄國彛軌黜幽升眀闢㝢恒憲故採
言聆風式觀侈質貶爵加地於是乎在今類帝宜社親
廵江甸因覲嶽守躬求民瘼思𢎞眀試之典以申考績
之義行幸所經莅民之職功宣於徳即加甄賞若廢務
亂民隨諐議罰主者詳察以聞己巳車駕校獵於姑熟
十一月丙子曲赦南豫州殊死以下廵幸所經詳減今
嵗田租乙酉詔遣祭晉大司馬桓温征西將軍毛璩墓
上於行所訊溧陽永世丹陽縣囚癸巳車駕習水軍於
梁山有白爵二集華蓋有司奏改大眀七年為神爵元
年詔不許乙未原放行獄徒繫東諸郡大獄壬寅遣使
開倉貸䘏聴受雜物當租十二月丙午行幸歴陽甲寅
大赦天下南豫州别署敇繫長徒一切原散其兵期考
襲讁戌悉停歴陽郡女子百戸牛酒高年孤疾賜帛十
匹蠲郡租十年己未太宰江夏王義恭加尚書令於博
望梁山立䨇闕癸亥車駕至自歴陽
八年春正月甲戌詔曰東境去嵗不稔宜廣商貨逺近
販鬻米者可停道中雜稅其以仗自防悉勿禁癸未安
北將軍雍州刺史劉秀之卒戊子以平南將軍湘州刺
史建安王休仁為安南將軍江州刺史晉安王子勛為
鎮軍將軍雍州刺史徐州刺史新安王子鸞為撫軍將
軍領司徒刺史如故輔國將軍江夏玉世子伯禽為湘
州刺史二月辛丑特進朱修之卒壬寅詔曰去嵗東境
偏旱田畆失收使命來者多至乏絶或下窮流穴頓伏
街巷朕甚閔之可出倉米付建康秣陵二縣隨宜贍恤
若温拯不時以至捐棄者嚴加糾劾乙巳以鎮軍將軍
湘東王諱為鎮北將軍徐州刺史平北將軍徐州刺史
王𤣥謨為領軍將軍夏閏五月辛丑以前御史中丞蕭
恵開為青冀二州刺史壬寅太宰江夏王義恭領太尉
特進右光祿大夫羊𤣥保卒庚申帝崩於玉燭殿時年
三十五秋七月丙午葬丹陽秣陵縣巖山景寧陵
史臣曰役已以利天下堯舜之心也利己以及萬物中
主之志也盡民命以自養桀紂之行也觀大眀之世其
將盡民命乎雖有周公之才之美猶終之以亂何益哉
　
　
　
　
　
　
　
　
　
　
　
　
　宋書卷六
　宋書卷六考證
孝武帝紀以寧朔將軍劉季之為司州刺史○季監本
　誤秀(臣承蒼/)按季之遷寧朔將軍益州刺史在孝建
　之初大眀二年以寧朔將軍為司州刺史次年反叛
　被誅特以字形相近遂致訛舛今改
雍州刺史海陵王休茂殺司馬庾深之舉兵反義成太
　守薛繼考討斬之○(臣承蒼/)按休茂傳薛繼考乃為
　休茂盡力之人此於帝紀忽以討休茂之功歸之何
　一書之中互相悖謬至此南史載參軍尹元慶起義
　討之傳首建鄴殆是其實
　
　
　
　
　
　宋書卷六考證
