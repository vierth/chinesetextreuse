
　元史卷三十五
　明翰林學士亞中大夫知制誥兼修國史宋濓等修
　本紀第三十五
　　文宗四
二年春正月己夘御製奎章閣記行樞密臣言去嵗十
一月仁徳府權達嚕噶齊庫楚紏集兵衆討雲南首敗
布呼賊兵于馬龍州是月十一日殺布呼弟巴延獻馘
於豫王十三日戰于馬金山獲布呼及其弟巴延徹爾
其黨拜布哈布延特穆爾等十餘人誅之餘兵皆潰獨
禄余猶據金沙江有㫖趣進兵討之庚辰住持大承天
䕶聖寺僧寶峯加司徒辛巳大名魏縣民曹革輸粟賑
陜西饑旌其門癸未立侍正府以總近侍秩從二品乙
酉時享太廟丙戌巴延伊嚕特穆爾伊嚕布哈鄂博哈
雅等十四人並以本官兼侍正旌大都大興縣郭仲安
妻李氏貞節丁亥以夀安山英宗所建寺未成詔中書
省給鈔十萬錠供其費仍命雅克特穆爾薩題等總督
工役命後衞指揮使史塤往四川行省調軍官選戊子
命努圖克齊阿里和卓按行北邊牧地以晉邸部民劉
元良等二萬四千餘戸𨽻夀安山大昭孝寺為永業戸
中書省臣言達春圖卜特穆爾等討雲南以去嵗十一
月九日領兵至烏撒周泥驛明日禄余阿奴阿荅等賊
兵萬餘自山後間道潜出達春圖卜特穆爾等進擊屢
敗之十五日戰七星闗六日凡十七戰賊大敗潰去詔
遣使以銀幣賞達春圖卜特穆爾等造嵗額鈔本至元
鈔八十九萬五十錠中統鈔五千錠給鈔五千錠賑寧
海州饑民罷益都等處廣農提舉司改立田賦總管府
秩從三品仍𨽻隆祥總管府命興和路建雅克特穆爾
鷹棚樞密院臣言四川行省地鄰烏撒而雲南未平今
戍卒單少宜増兵防遏請調䕫路齊哩克昆戸丁七百
重慶河東五路兩營兵三百同往戍之俟征進軍還日
悉罷遣從之庚寅改東路䝉古軍萬戸府為東路䝉古
侍衞親軍指揮使司諸王哈爾滿遣使來貢葡萄酒國
制累朝行帳設衞士給事如在位時近嘗汰其冗濫武
宗仁宗兩朝各定為八百人英宗朝七百人中書省臣
言舊給事人有失職者詔復其百人辛夘皇太子喇特
納達喇薨壬辰命宮相法里及給事者五十八人䕶靈
轝北祔𦵏于山陵仍令法里等守之御史臺臣劾奏福
建宣慰副使哈濟前為廣東亷訪副使貪汚狼籍宜罷
黜從之己亥遣吏部尚書薩爾幹佩虎符禮部郎中趙
期頥佩金符賫即位詔告安南國且賜以授時厯賜武
寧王齊齊克圖金百兩銀五百兩以淮安路之海寧州
為食邑癸夘以皇子古嚕達喇疹疾愈賜雅克特穆爾
及公主察球爾各金百兩銀五百兩鈔二千錠薩都等
金銀鈔各有差賜醫巫乳媪宦官衞士六百人金三百
五十兩銀三千四百兩鈔五千三百四十錠甲辰敇毎
嵗四祭五福太乙星建孔子廟于後衞至元末討諸王
納延之叛獲其部䝉古軍分置河南江浙湖廣江西諸
省命樞密院遣使括其數得二千六百人乙已封䝉古
巫者所奉神為靈感昭應䕶國忠順王號其廟曰靈祐
給衞士萬人嵗例鈔人八十錠内以他物及粟折五之
一鎮西武靖王吹巴勒豫王喇特納實哩及行省行院
官同討雲南兵十餘萬以去年十一月十一日吹巴勒
師次羅羅斯期伊爾特穆爾俱至三泊郎仍趣蘇爾約
蘇㑹于曲靖馬龍等州同進兵伊爾特穆爾倍道兼進
奪金沙江十二月十七日大兵與阿哈䝉古軍相值戰
敗之阿哈偽降明日率其兵三千為三隊來襲我營吹
巴勒伊爾特穆爾等分十三隊又擊敗之阿哈竄走大
兵直趣中慶二十六日遇賊黨䝉古軍于安寧州與再
戰又大敗之二十八日阿哈來逆戰遂就禽斬于軍前
三十日將抵中慶賊兵七千猶拒戰于伽橋古壁口兵
交伊爾特穆爾左頰中流矢洞耳後抜矢復與戰大㨗
遂復行省治諸軍皆㑹駐于城中分兵追捕殘賊于嵩
明州樞密院臣以㨗聞詔總兵官量度緩急從宜區處
新添安撫司甕河寨主訴他部猺獠蹂其禾民饑命湖
廣行省發鈔二千錠市米賑之二月丙午以上都留守
奈瑪台行嶺北行樞宻院事太禧宗禋使錦濟勒達朗
達爾瑪聶呼四人並知院事遙授平章政事戊申立廣
敎總管府以掌僧尼之政凡十六所曰京畿山後道曰
河東山右道曰遼東山北道曰河南荆北道曰兩淮江
北道曰湖北湖南道曰浙西江東道曰浙東福建道曰
江西廣東道曰廣西兩海道曰燕南諸路曰山東諸路
曰陜西諸路曰甘肅諸路曰四川諸路曰雲南諸路秩
正三品府設達爾噶齊總管同知府事判官各一員宣
政院選流内官擬注以聞總管則僧為之四川行省招
諭懷徳府驢谷什用等四洞及生蠻十二洞皆内附詔
陞懷徳府為宣撫司以鎮之諸洞各設長官司及巡檢
司且命各還所掠生口湖廣㕘政徹爾特穆爾與蘇蘇
巴勒丹怨望鞫問得實刑部議當徹爾特穆爾巴勒丹
杖一百七蘇蘇處死㑹赦徹爾特穆爾流廣東巴勒丹
廣西蘇蘇徙海南皆置荒僻州郡有㫖此輩怨望于朕
向非敇原俱當寘之極刑可俱籍其家蘇蘇禁錮終身
己酉白虹貫日旌鞏昌金州民杜祖隆妻張氏志節樞
密院臣言徹爾特穆爾博囉以正月戊寅敗烏撒蠻兵
射中禄余降其民烏䝉東川易良州蠻兵夷獠等俱已
欵附鎮西武靖王吹巴勒等駐中慶復行省事豫王喇
特納實哩等至當當驛安輯其人民又言澂江路蠻官
郡容報賊呼喇呼及圖沁之弟巴爾圖黙色等偽降于
豫王而反圖之至易龍驛呼喇呼等兵掩襲官軍四川
行省平章達春頓兵不進平章竒珠妻子孳畜為賊所
掠諜知圖沁方修城堡布兵拒守無出降意詔速進兵
討之刺特黙齊軍士嵗以五月十日遷處山後諸州辛
亥建雅克特穆爾居第于興聖宮之西南詔薩題及留
守司董其役壬子太白晝見中書平章政事伊拉齊兼
瀋陽等路安撫司燕王宮相巴咱爾為中書平章政事
陜西行臺中丞多爾濟巴勒為中書𠫭知政事戸部尚
書髙履亨兩淮都轉運鹽使許有壬並𠫭議中書省事
甲寅雅克特穆爾言賽音克哷木台英宗時獻寶貨于
昭獻元聖太后議給鈔十二萬錠故相拜珠奏酧七萬
錠未給泰定間以鹽引萬六百六十道折鈔給之今有
司以詔書奪之還官臣等議以為寶貨太后既已用之
宜以鹽引還之從之雅克特穆爾又言安慶萬戸索珠
坐令家人殺人繫獄久未欵伏宜若無罪乞釋之制曰
可乙夘太白犯昴祀太祖太宗睿宗御容雲南統兵官
來報㨗諸蠻悉降唯禄余追捕未獲命番休各衞漢軍
十之二以三月一日放遣丁巳駙馬布延特穆爾自北
邉從武寧王齊齊克圖來朝己未命西僧為皇子古嚕
達喇作佛事一周嵗壬戌徙武寧王齊齊克圖為郯王
賜金印甲子中書省臣言國家錢穀嵗入有額而所費
浩繁是以不足天厯二年嘗以鹽賦十分之一折銀納
之凡得銀二千餘錠今請以銀易官帑鈔本給宿衞士
卒又言陛下不用經費不勞人民創建大承天䕶聖寺
臣等願上嚮所易鈔本十萬錠銀六百錠助建寺之需
從之丙寅以太祖四大行帳世留朔方不遷者其馬駞
孳畜多死損發鈔萬錠命内史府市以給之行樞密院
都事阿里和卓來報雲南之㨗庚午給宿衞士嵗例鈔
詔毋出定額萬人之外占城國遣其臣高暗都刺來朝
貢建五福太一宮于京城乾隅修上都洪禧崇夀等殿
諸王齊齊克圖沙格妄言不道詔安置齊齊克圖廣州
沙格雷州壬申命遼陽行省發粟賑國王多爾濟及納
古爾岱爾等六部軍民萬五千戸旌大都民劉徳仁妻
王氏貞節甲戌給宣讓王王傅印荆王伊蘇額布根貢
犛牛命田賦總管府税鑛銀輸大承天䕶聖寺命興和
路為伊嚕布哈作鷹棚雲南景東甸蠻官阿只弄遣子
罕旺來朝獻馱象乞陞甸為景東軍民府阿只弄知府
事罕旺為午戸常賦外嵗増輸金五十兩銀七百兩許
之以山東鹽課鈔萬錠賑膠州饑命龍翊衞以屯田嵗
入粟贍衞卒孤貧者是月深冀二州有蟲食桑為災三
月丙子朔熒惑犯鬼宿辛巳御史臺臣劾奏燕南亷訪
使布扎爾前為閩海亷訪使受贓計鈔二萬二千餘錠
金五百餘兩銀三千餘兩男女生口二十二人及它寶
貨無算雖遇赦原乞追奪制命籍沒流竄詔如所言仍
暴其罪示天下壬午賜南郊侍祠文武官金幣有差特
令沙津阿古齊布勒圖鼐爾為三藏國師錫以玉印以
陜西鹽課鈔萬錠賑察汗諾爾䝉古饑民癸未割外府
幣帛各千匹輸之中宮以供需用甲申繪皇太子真容
奉安慶夀寺之東盝頂殿祀之如累朝神御殿儀鞫宦
者拜珠侍皇太子疹疾飲食不時進以酥拭其眼鼻又
為禳祝杖一百七斥出京城冠州有蟲食桑四十餘萬
株御史臺臣言奎章閣𠫭書雅勒呼阿媚奸臣所為不
法宜罷職從之丙戌雨土霾巴咱爾辭所兼儲政使不
允巴延娶諸王女賜金二百兩銀千兩賜上都死事者
布延特穆爾等十一家鈔各百錠賜雅克特穆爾鷹坊
百人中書省臣言宣課提舉司嵗𣙜商税為鈔十萬餘
錠比嵗數不登乞凡僧道為商者仍征其税有㫖誠為
僧者其仍免之司徒實沙言陶𢎞景胡笳曲有負扆飛
天厯終是甲辰君之語今陛下生年紀號實與之合此
實受命之符乞錄付史館頒告中外詔令翰林集賢奎
章禮部雜議之翰林諸臣議以謂唐開元間太子賓客
薛讓進武后鼎銘云上𤣥降監方建隆基為𤣥宗受命
之符姚崇表賀請宣示史官頒告中外而宋儒司馬光
斥其采偶合之文以為符瑞乃小臣之謟而宰相實之
是侮其君也今𢎞景之曲雖于生年紀號若偶合者然
陛下應天順人紹隆正統于今四年薄海内外㒺不歸
心固無待于旁引曲説以為符命從其所言恐啟纎緯
之端非所以定民志事遂寢趙王巴哩納食邑沙浄徳
寧等處䝉古部民萬六千餘戸饑命河東宣慰發近倉
糧萬石賑之又發山東鹽課鈔朱王倉粟賑登萊饑民
興和倉粟賑保昌饑民戊子以西僧烏尼徳巴迪爾班
第為三藏國師賜金印以龍慶州之流杯園池水磑土
田賜雅克特穆爾命諸王阿勒楚爾鎮陜西以籍入蘇
蘇巴勒丹徹爾特穆爾貲産賜大承天䕶聖寺為永業
浙西諸路比歳水旱饑民八十五萬餘戸中書省臣請令
官私儒學寺觀諸田佃民各從其主假貸自賑餘則勸
分富家及入粟補官仍益以本省鈔十萬錠并給僧道
度諜一萬道從之旌同知大都府事孟古圖嚕黙色妻
呼穆蘇貞節己丑賑雲内州饑民及察呼涼樓戍兵共
七千戸庚寅命威順王庫春布哈還鎮湖廣癸巳詔累
朝神御殿之在諸寺者各製名冠之世祖曰元夀昭睿
宗聖皇后曰睿夀諾爾布皇后曰懿夀裕宗曰明夀成
宗曰廣夀順宗曰衍夀武宗曰仁夀文獻昭聖皇后曰
昭夀仁宗曰文夀英宗曰宣夀明宗曰景夀召亳州太
清宮道士馬道逸汴梁朝天宮道士李若訥河南嵩山
道士趙亦然各率其徒赴闕修普天大醮賑浙西鹽丁
五千餘戸命伊嚕布哈作佛事于徳興府監察御史劾
江浙行省平章通通荒泆宴安才非輔佐詔免其官豫
王喇特納實哩鎮西武靖王吹巴勒等禽雲南諸賊額
黙根羅羅托克托穆爾博勒巴居澂江路總管羅羅布
哈布呼之叔沁達罕偽署萬戸哈喇岱爾及諸將校悉
斬之磔尸以徇賑遼陽境内䝉古饑民萬四千餘戸旌
山丹州郝榮妻李閏貞節陜州諸縣蝗八番軍從征雲
南者俱屯貴州樞密院臣請遣使發粟給之己亥御史
臺臣劾奏大都總管劉原仁稱疾久不視事及遷同知
儲政院事即就職僥倖巧宦避難就易有㫖罷之庚子
以將幸上都命西僧作佛事于乘輿次舍之所壬寅以
欽察衞軍士増多析為左右二衞給雲南行省鈔十萬
錠以偹軍資民食癸夘御史臺臣劾奏工部尚書蘇炳
性行貪邪詔罷之大同路累嵗水旱民大饑裁節衞士
馬芻粟自四月一日始夀王托里齊陽翟王特穆爾齊
西平王衮布巴勒昌王巴拉實哩等七部之民居遼陽
境者萬四千五百餘戸饑命遼陽行省發近境倉糧賑
兩月命宣靖王邁努置王傅等官立宮相都總管府秩
正三品給銀印以儒學敎授在選數多凡仕由内郡江
淮者注江西江浙湖廣由陜西兩廣者注福建由甘肅
四川雲南福建者注兩廣敇河南行省右丞諾海提督
境内屯田中書省臣言嘉興平江松江江隂蘆埸蕩山
沙塗沙田等官地其嘗賜他人者今請改賜雅克特穆
爾有㫖雅克特穆爾非他臣比其令所在有司如數給
付發通州官糧賑檀順昌平等處饑民九萬餘戸以山
東鹽課鈔三千五百錠賑益都三萬餘戸是月陜西行
省遣官分給復業饑民七萬餘口行糧賑諸王巴延額
布根部内䝉古饑民千餘口真定汴梁二路㤙冠晉冀
深蠡景獻等八州俱有蟲食桑為災旌故戸部主事趙
野妻栁氏貞節夏四月丙午朔全寧民王托歡獻銀鑛
詔設銀埸提舉司𨽻中政院中書樞密臣言天厯兵興
諸領軍與敵戰者宜定功賞臣等議諸王各金百兩銀
五百兩金腰帶一織金等幣各十八匹諸臣四戰以上
者同三戰及一戰者各有差有㫖賞格具如所議雅克
特穆爾首倡大議躬擐甲胄巴延在河南先誅携貳使
朕道路無虞兩人功無與比賞不可與衆同其賜雅克
特穆爾七寶腰帶一金四百兩銀九百兩巴延金腰帶
一金二百兩銀七百兩受賞者凡九十六人用金二千
四百兩銀萬五千六百兩金腰帶九十一副幣帛千三
百餘疋命西僧于五臺及霧靈山作佛事各一月為皇
太子古嚕達喇祈福以糧五萬石賑糶京師貧民戊申
皇姑魯國大長公主薨以宮中髙麗女子布延塔納賜
雅克特穆爾髙麗國王請割國中田為資送遣使往受
之發衞卒三千助建大承天䕶聖寺庚戌詔建雅克特
穆爾生祠于紅橋南樹碑以紀其勲御史臺臣言平章
政事曹立徳任江浙今雖閑廢猶與富民交納宜遣還
其本籍大同路又監察御史萬嘉律嘗薦中丞和尚托
克托嘗舉亷訪使布拉爾今和尚布扎爾俱以贓罪除
名萬嘉律托克托難任本職並從之真定武陟縣地震
逾月不止壬子命雅克特穆爾總制宫相都總管府事
額布勒巴咱爾俱以本官兼宮相都總管府都達爾噶
齊諸王叶爾滿遣使來朝貢甲寅改宣忠扈衞親軍都
萬戸府為宣忠烏魯斯扈衞親軍都指揮使司賜銀印
中書省臣言越王圖沁在武宗時以紹興路為食邑嵗
割賜本路租賦鈔四萬錠今其子喇特納實哩襲王號
宜嵗給其半從之乙夘時享太廟鎮西武靖王吹巴勒
等已平雲南各遣使來報㨗諸王圖烈納鎮雲南品甸
自以貲力給軍協力討賊詔以襲衣賜之丙辰葺太祖
所御大行帳戊午以集慶路𤣥妙觀為大元興崇夀宮
命興和建屋居海青上都建屋居鷹鶻庚申特命河南
儒士呉炳為藝文監典簿仍予對品階寧國路涇縣民
張道殺人為盜道弟吉從而不加功居囚七年不決吉
母老無他子孫中書省臣以聞敇免死杖而出之俾養
其母辛酉以山東鹽課鈔五千錠賑博興州饑民九千
戸一千錠賑信陽等埸鹽丁御史臺臣言儲政使哈扎
爾布哈侍陛下潜邸時受馬七十九疋又盜用官庫物
天厯初領兵蘆溝橋迎敵即逃擅閉城門驚惑民庶度
支卿納克楚嘗匿官馬又矯増制命又受諸王沃濟七
寶帶一鈔百六十錠臣等議其罪宜杖一百七除名斥
還鄉里從之壬戌樞密院臣言雲南事已平鎮西武靖
王吹巴勒言䝉古軍及哈剌章羅羅斯諸種人叛者或
誅或降雖已畧定其餘黨逃竄山谷不能必其不反側
今請留荆王伊蘇額布根及諸王索諾木等各領所部
屯駐一二嵗以示威重從之仍命豫王喇特納實哩分
兵給特黙齊三百竒徹伯三百共守一嵗以鎮輯之餘
軍皆遣還所部統兵官召赴闕時已命特黙齊為雲南
行省平章政事遂命總制境内軍士潞州潞城縣大水
癸亥諸王鄂勒哲額布根所部䝉古民二百八十餘戸
饑命河東宣慰司發官粟賑之甲子陜西行省言終南
屯田去年大水損禾稼四十餘頃詔蠲其租鎮寧王諾
海部曲二百以風雪損孳畜命嶺北行省賑糧兩月竒
徹台以名園為獻命御史臺給贓罰鈔千錠酧其直諸
王策巴言臣毎嵗扈從時巡為費甚廣臣兄豫王喇特
納實哩弟伊實巴勒嵗給鈔五百錠幣帛各五千匹敢
援例以請制可詔故尚書省丞相托克托可視三寶努
例以所籍家貲還其家御史臺臣言同僉中政院事殷
仲容奸貪邪佞冐哀居官詔黜之掦州泰興縣饑民萬
三千餘戸河南行省先賑以糧一月後以聞許之命遼
陽行省發粟賑博囉部内䝉古饑民戊辰奎章閣以纂
修經世大典請從翰林國史院取托卜齊延一書以紀
太祖以來事蹟詔以命翰林學士承㫖雅克布哈塔斯哈雅
雅克布哈言托卜齊延事闗祕禁非可令外人傳冩臣
等不敢奉詔從之増置拱衞司儀仗命武偹寺諸匠官
避元籍特召趙世延于集慶詔以泥金輝和爾字書無
量夀佛經干部壬申散遣宣忠扈衞新籍軍士六百人
還鄉里期以七月一日還營衡州路屬縣比嵗旱蝗仍
大水民食草木殆盡又疫癘死者十九湖南道宣慰司
請賑糧米萬石從之河中府蝗晋寧冀寧大同河間諸
路屬縣以旱不能種告饑甘州阿爾斯蘭密珪妻呼圖
克徳濟以貞節旌其門五月丙子皇太子影殿造祭器
如裕宗故事敇建宮相都總管府公廨丁丑熒惑犯軒
轅左角賜宮相都總管府給驛璽書調衞兵浚金水河
己夘安南世子陳日㷆遣其臣叚子貞來朝貢安慶之
望江縣淮安之山陽縣去嵗皆水災免其田租丙戌太
禧宗禋院臣言累朝所建大萬安等十二寺舊額僧三
千一百五十人嵗例給糧今其徒猥多請汰去九百四
十三人制可常徳府桃源州去嵗水災免其租丁亥復
立齊哩克崑提舉司仍𨽻中政院命樞密院調卒修京
城己酉置雲南等處宣慰司都元帥府以土官昭練為
宣慰使都元帥又置臨江元江等處宣慰司兼管軍萬
戸孟定路孟䏍路並為軍民總管府秩從三品者線䝉
慶甸銀沙羅等甸並為軍民府秩從四品孟併孟廣者
様等甸並設軍民等官司秩從五品益都路宋徳讓趙
仁各輸米三百石賑膠州饑民九千戸中書省臣請依
輸粟補官例予官從之賑駐冬衞士二萬一千五百戸
糧四月庚寅立雲南省蘆傳路軍民總管府以土官為
之制授者各給金符癸巳雲南威楚路之蒲蠻猛吾來
朝貢願入銀為嵗賦詔為置散府一及土官三十三所
皆賜金銀符甲午太白犯畢宿封宣政使托音為薊國
公以平江官田五百頃立稻田提舉司𨽻宮相都總管
府乙未以陜西行臺御史大夫圖卜台知樞密院事御
史大夫伊嚕布哈累辭職江西行省平章多爾濟以疾
辭新任並許之托果斯娘去嵗主明宗幄殿詔賜湘潭
州民戸四萬為湯沐奎章閣學士院纂修皇朝經世大
典成詔以泥金書佛經一藏丙申大駕幸上都四川行
省平章汪夀昌辭職不允敇在京百司日集公署自晨
及暮毋廢事賑灤陽桓州李陵臺實保齊實呼圖五驛
鈔二百錠桓州民以所種麥獻詔賜幣帛二匹慰遣之
戊戌次紅橋驛祀雅克特穆爾生祠以太禧宗禋院所
𨽻昭孝營繕司𨽻崇禧總管府賑遼陽東路䝉古萬戸
府饑民三千五百戸糧兩月己亥額爾吉納知行樞宻
院事八番西蠻官阿馬路奉方物入貢髙郵寳應等縣
去歳水災免其租庚子太隂犯太白辛丑太白經天改阿
蘇萬戸府為宣毅萬户府賜銀印命巴延領之旌濟南
章邱縣馬萬妻晉氏志節癸夘加額爾吉納太尉賜銀
印以河間鹽課鈔四千錠賑河間屬縣饑民四千一百
戸甲辰詔通政院整治内外水陸驛傳宣政院臣言舊
制列聖神御殿及諸寺所作佛書每嵗計二百十六今
汰其十六為定式制可東昌保定二路濮唐二州有蟲
食桑寧夏紹慶保定徳安河間諸路屬縣大水六月乙
巳朔徴儲政院鈔三萬錠給中宮道路之用敇河南行
省立鄂博哈雅政蹟碑監察御史韓元善言厯代國學
皆盛獨本朝國學生僅四百員又復分辨䝉古色目漢
人之額請凡䝉古色目漢人不限員額皆得入學又監
察御史陳守中言請凡仕者親老别無侍丁奉養不限
地方名次宜從優附近遷調庶廣忠孝之道皆不報發
米五千石賑興和屬縣饑民丁未太白晝見乙夘監察
御史陳良劾浙東亷訪使托克托濟延阿附權姦都爾
蘇其生母何氏本父之妾而兄妻之欺誑朝廷封温國
夫人請黜罷憲職追還贈恩御史臺臣以聞詔從之旌
大都右警巡院胡徳妻曹氏貞節壬戌以鈔萬五千錠
賑國王多爾濟等九部䝉古饑民三萬三百六十二戸
癸亥詔諸官吏在職役或守代未任為人行賕闗説即
有所取者官如十二章論贓吏罷不叙終其身雖無所
取訟起滅由己者罪加常人一等甲子太府監頒宮嬪
閹宦及宿衛士行帳資裝免控鶴衞士當驛戸丙寅雲
南出征軍悉還烏撒羅羅蠻復殺戍軍黄海潮等撒加
伯又殺掠良民為亂命雲南行省及行樞密院行境上
諸闗戍兵未可輕撤宜視緩急以制其變丁夘太隂犯
畢太白犯井庚午以掦州泰興江都二縣去嵗雨害稼
免今年租樞密院臣言征西萬戸府軍七百人自泰定
以來累經優䘏放還者四百五十人今邉防軍少例當
追使還營從之是月晉寧額齊訥二路旱濟寧路蟲食
桑河南晉寧二路諸屬縣蝗大都保定真定河間東昌
諸路屬州縣及諸屯水彰徳路臨漳縣漳水決秋七月
甲戌朔賜野馬川等處駐冬衞士衣藝文少監歐陽𤣥
言先聖五十四代孫襲封衍聖公爵最五等秩登三品
而用四品銅印于爵秩不稱詔鑄從三品印給之徳安
府去年水免今年田租旌徳安應山縣髙可燾孝行己
夘以雲南既平惟禄余等懼罪竄伏降詔曲赦之辛巳
珠爾噶岱爾坐罪當流逺以騰吉斯舅氏故釋之壬午
祀太祖太宗睿宗御容于翰林國史院監察御史張益
等言竒珠台在英宗朝隂與中政使耀珠造謀誣告托
歡徹爾將搆異圖辭連潜邸致出居海南及天厯初都
爾蘇據上都遣竒徹台以兵拒命都爾蘇疑其有異志
復禽以歸即追言昔日耀珠之謀以自解皇上即位不
念舊惡擢居中書而又自貽厥咎以致奪官籍産旋復
釋宥以為四川平章今雲南未平與蜀接境其人反覆
不可信任宜削官逺竄仍没入其家産臺臣以聞詔奪
其制命金符同妻孥禁錮于廣東毋籍其家仍詔諭御
史凡憸人如竒徹台者其極言之毋隠特穆爾布哈辭
御史大夫職不允乙酉遣使代祀䕶國庇民廣濟福恵
明著天妃命西僧于大都萬嵗山憫忠閣作佛事起八
月八日至車駕還大都日止丁亥海南黎賊作亂詔江
西湖廣兩省合兵捕之諸王楚斯節伊特甘布喀爾滿
駙馬鄂勒哲特穆爾遣使獻蒲萄酒壬辰以知樞密院
事圖卜台為御史大夫癸巳辰州興國二路蟲傷稼免
今年租甲午歸徳府雨傷稼免今年租給諸衞士及䝉
古戸糧四月乙未立閔子書院于濟南杭州火賑被災
民百九十戸丁酉調甘州兵千人薩里輝和爾兵五百
守賛布凌以防士番戊戌封巴延為浚寧王賜金印仍
前太保知樞密院事髙郵府去嵗水旱免今年租湖州
安吉縣大水暴漲漂死百九十人人給鈔二百貫瘞之
存者賑糧兩月庚子廣西猺賊平召諸王温都遜特穆
爾還辛丑懷徳府洞蠻二十一洞田先什用等以方物
來貢還所虜生口八百餘人給其家癸夘知行樞密院
事徹爾特穆爾以兵討叛蠻鎻力哈迷失戮其黨七百
餘人是月河南奉元屬縣蝗大都河間漢陽屬縣水冀
寧屬縣雨雹傷稼廬州去年水寧夏霜為災並免今年
田租賑靈夏鳴沙蘭山二驛戸二百九十定州新軍戸
千二百應理州民戸千三百糧各一月又賑隆興路饑
民九百戸糧一月大寧和衆縣何干妻栢州賽兒夫亡
以身殉葬旌其門八月甲辰朔日有食之封托琳和塔
拉為靖恭王實喇卜多爾濟為懿徳王並給塗金銀印
西域諸王保賽音遣使和爾多卜丹來朝灤陽驛戸増
置馬牛各一免其和市雜役立上都孔子廟碑御史臺
臣劾奏宣徽副使僧格奉㫖給宿衞士錢糧稽緩九日
玩法欺公罪當黜罷從之己酉以銀符二十八賜拱衞
直百戸命雅克特穆爾以鈔萬錠賜䝉古孤寡者辛亥
大駕南還大都壬子西域諸王達爾瑪襲圖烈特穆爾
之位遣諸王保勒濟雅台等來朝貢甲寅甲布特之孫
伊嚕特穆爾瑪魯額森來獻錫喇諾特賜金百兩銀千
五百兩鈔五百錠金帶一命宣課提舉司毋収雅克特
穆爾邸舍商貨税鄂爾多斯之地屢災畜牧多死民戸
萬七千一百六十命内史府給鈔二萬錠賑之乙夘太
白犯軒轅大星丙辰封内史齊哩克為豐國公以星變
令羣臣議赦丁巳命邠王巴延特穆爾獵于撫州己未
立鎮寧王總管府于撫州公主托克托呼來朝以汴梁
路尉氏縣賜巴延為食邑詔刑部鞫内侍實喇布哈巫
蠱事凡當死者杖一百七流廣東西中書省臣言明年
海運糧二百四十萬石已令江浙運二百二十萬河南
二十萬今請令江浙復増二十萬本省㕘政杜貞督領
從之復令賑糶米五萬石濟京城貧民旌濟寧路魏鐸
孝行掦州路呂天麟妻韋氏貞節庚申太白犯軒轅左
角中書樞密臣言西域諸王保賽音其臣克哷木台矯
王命來朝保賽音遣使來言請執以歸臣等議宗藩之
國行人往來執以付之不可宜令乘驛歸國以自辨制
可壬申陞侍正府秩正二品是月江浙諸路水潦害稼
計田十八萬八千七百三十八頃景州自六月至是月
不雨灃州泗州等縣去年水免今年租沅州饑賑糶米
二千石金州西和州頻年旱災民饑賑以陜西鹽課鈔
五千錠九月癸酉朔市諤爾根薩里宅命雅克特穆爾
奉皇子古嚕達喇居之中書省臣言今嵗當飼馬駝十
四萬八千四百匹京城飼六萬匹餘令外郡分飼毎匹
給芻粟價鈔四錠從之乙亥命留守司發軍士築駐蹕
臺于大承天䕶聖寺東御史臺臣劾奏四川行省恭政
馬鎔發糧六千石餉雲南軍中道輙還預借俸鈔一十
九錠以娶妾又詬罵平章汪夀昌罪雖䝉宥難任宰輔
帝曰綱常之理尊卑之分懵無所知其何以居上而臨
下亟罷之丙子太白犯鎮星樞密院臣言雲南東川路
總管普折兄那具㑹禄余兵殺烏撒宣慰使伊嚕東川
路府判嘉琿達二十餘人又㑹布呼姪額芬領䝉古兵
擊羅羅斯臣等與雅克特穆爾議遣西域指揮使索珠
等發陜西都萬戸府兵直抵羅羅斯發碉門安撫司兵
絶大渡河直抵卭部州巡守闗隘詔宣政院亦遣使同
往督之海南賊王周紏率十九洞黎蠻二萬餘人作亂
命調廣東福建兵𨽻湖廣行省左丞伊喇薩納統領討
捕之阿蘇及烏魯斯新戍邊者命遼陽行省給其牛具
糧食己夘發粟五千石賑興和路鷹坊庚辰樞密院臣
言六月中行樞密院官以兵與烏撒賊兵五戰破之惟
禄余竄伏未獲命四川行省給其軍餉賑興和寶昌州
饑民米二千石御史臺臣言大聖夀萬安寺壇主司徒
嚴吉祥盜公物畜妻孥宜免其司徒壇主之職從之禁
諸驛母畜竄行馬免控鶴戸雜役湖州安吉縣久雨太
湖溢漂民居二千八百九十戸溺死男女百五十七人
命江浙行省賑䘏之丁亥御史臺臣言江西行省𠫭政
李允中乃故内侍李邦寧養子器質庸下誤叨重選宜
黜罷從之庚寅幸大承天䕶聖寺以鈔五萬錠及預貸
四川明年鹽課鈔五萬錠給行樞密院軍需禄余冦順
元路癸巳罷供需府覆實司置廣誼司秩正三品以右
丞薩題領其務御史臺臣言太禧宗禋使通通淫侈不
潔不可以奉明禋又奎章閣鑒書博士柯九思性非純
良行極矯譎挾其末技趨附權門請罷黜之乙未以金
虎符賜中書平章政事伊拉齊思州鎮逺府饑賑米五
百石丁酉雲南行省遣都事諾海鎮撫欒智等奉詔往
諭禄余及授以㕘政制命至撒家闗禄余拒不受俄而
賊大至諾海因與力戰賊乃退及晩烏撒兵入順元境
左丞特穆爾布哈禦戰諾海復就陣宣詔招之遂遇害
特穆爾布哈等斂兵還壬寅改隆祥總管府為隆祥使
司秩從三品冬十月甲辰遣秘書太監王珪等代祀嶽
鎭海瀆后土乙巳召行樞密院徹爾特穆爾蘇爾約
蘇還朝以前東川路總管普折子安樂襲其父職己酉
時享于太廟為皇子古嚕達喇作佛事釋在京死罪囚
二人杖罪者四十七人辛亥召江南行臺御史大夫阿
爾斯蘭哈雅赴闕癸丑幸大承天䕶聖寺䝉古都元帥
齊喇引兵擊阿哈賊黨于靖江路海中山為雲梯登山
破其栅殺賊五百餘人圖沁之弟必里克圖庫圖齊舉
家赴海死獲圖沁弟二人子三人誅之甲寅杭州火命
江浙行省賑其不能自存者丁巳中書省臣言江浙平
江湖州等路水傷稼明年海漕米二百六十萬石恐不
足若令運百九十萬而命河南發三十萬江西發十萬
為宜又遣官齎鈔十萬錠鹽引三萬五千道于通漷陵
滄四州優價和糴米三十萬石又以鈔二萬五千錠鹽
引萬五千道于通漷二州和糴粟豆十五萬石以鈔三
十萬錠往遼陽懿綿二州和糴粟豆十萬石並從之燒
在京積年還倒昏鈔二百七十餘萬錠戊午詔還平江
路大玉清昭應宮田百頃官勿徴其租己未給宿衞士
有官者芻豆諸王保賽音使者還西域詔酧其所貢藥
物價值辛酉命西僧作佛事于興聖宮十有五日乃罷
呉江州大風雨太湖溢漂沒廬舍孳畜千九百七十家
命江浙行省給鈔千五百錠賑之乙丑立昭功萬戸都
總使府巴延特穆爾布哈並兼昭功萬戸都總使丙寅
命大都路定時估每月朔望送廣誼司以酧物價雅克
特穆爾獻所取西域犛牛五千十一月壬申朔日有食
之雲南行省言亦乞不薛之地所牧國馬嵗給鹽以每
月上寅日啖之則馬健無病比因布呼叛亂雲南鹽不
可到馬多病死詔令四川行省以鹽給之乙亥李彦通
蕭布哷齊等謀反伏誅丙子封諸王沃濟為保寧王賜
以印其先所受印賜諸王呼圖克特穆爾之子綱阿塔
詔給伊喇薩納分行省印丁丑興和路鷹坊及䝉古民
萬一千一百餘戸大雪畜牧凍死賑米五千石戊寅樞
密院臣言天厯兵興以揚州重鎮嘗假淮東宣慰司以
兵權今事已寧宜以所部兵復𨽻河南行省又征西元
帥府自泰定初調兵四千一百人戍隆拉額齊訥期以
五年為代今已十年逃亡者衆宜加優䘏以來嵗五月
代還並從之己夘封覺特班為豳國公庚辰左右欽察
衞軍士千四百九十戸饑命上都留守司賑之辛巳以
戸部尚書耿煥為中書㕘知政事癸未詔養雅克特穆
爾之子塔喇海為子賜居第及所籍李彦通貲産荆王
伊蘇特布根獻犛牛四百詔每嵗樞密院宗正府遣官
與遼陽行省官巡厯諸郡毋令諸王所部擾民隆祥司
使鴻和爾布哈言海南所建大興龍普明寺工費浩穰
黎人不勝其擾以故為亂詔湖廣行省臣伊嚕布哈及
宣慰宣撫二司領其役命亷訪司涖之辛夘諸王色埒
黙遣使者七十四人來賑左欽察衞薩都等伊勒都額
爾古駐冬軍千五百八十戸諸鹽課鈔以十分之一折
収銀銀毎錠五十兩折鈔二十五錠乙未敕宮相都總
管府勿𨽻昭功都總使府丁酉以南陽府之嵩州更賜
巴延為食邑十二月戊申陜西行臺御史訥古伯髙坦
等劾奏本臺監察御史陳良恃勢肆毒徇私破法請罷
職籍贓遣歸田里有㫖雖㑹赦其准風憲例追奪勑命
餘如所奏以黄金符鐫文曰翊忠徇義迪義同勲賜西
域親軍副都指揮使竒徹以旌其天厯初紅橋戰功壬子
復命諸王呼喇珠還鎮雲南癸丑薩都獻烏魯斯十六
戸酧以銀百七錠鈔五千錠以河間路清池南皮縣牧
地賜烏魯斯駐冬仍以呼哩所牧官羊給之河南河北
道亷訪副使僧嘉努言自古求忠臣必于孝子之門今
官于朝者十年不省覲者有之非無思親之心實由朝
廷無給假省親之制而有擅離官次之禁古律諸職官
父母在三百里于三年聴一給定省假二十日無父母
者五年聴一給拜墓假十日以此推之父母在三百里
以至萬里宜計道里逺近定立假期其應省覲匿而不
省覲者坐以罪若詐冐假期規避以掩其罪與詐奔䘮
者同科御史臺臣以聞命中書省禮部刑部及翰林集
賢奎章閣議之丁巳雨木冰戊午西域諸王圖烈特穆
爾遣使獻西馬及萄蒲酒預給四宿衞及諸潜邸衞士
嵗賜鈔人二百錠庚申遣集賢直學士達實密詣真定
玉華宮祀睿宗及顯懿莊聖皇后神御殿辛酉遣兵部
尚書伊蘇布哈同僉通政院事哈努勒布哈迎帝師詔
中書省御史臺遣官詣各道同亷訪司録囚癸亥雨木
冰給征東元帥府兵仗丁夘御史臺臣言甘肅行省平
章伊嚕特穆爾既非䝉古族姓且闇事機不宜使總兵
柄詔樞密院勿令提調軍馬己巳御史臺臣言河東道
亷訪副使和濟格爾布哈僉燕南道亷訪司事布延呼
圖克王士元郝志善憲綱不振宜免官從之旌寧海崔
惟孝孝行是嵗真定路屬州水冀寧河南二路旱大饑
　
　
　
　
　
　
　
　元史卷三十五
元史卷三十五考證
　正月己夘御製奎章閣記　按昭儉録及趙汸東山集
　皆云帝建奎章閣命虞集撰記御書刻石道園學古
　録載記文末書四月日記與此互異
甕河寨主改原刻作壅河據永樂大典及南監本改
常賦外嵗増輸金五千兩銀七百兩　按天厯二年本紀
　載每嵗㑹入之數金五百二十七錠而此處景東一
　府乃増輸至五千兩銀僅七百兩其多少懸殊不應
　至是疑五千乃五十之訛也
