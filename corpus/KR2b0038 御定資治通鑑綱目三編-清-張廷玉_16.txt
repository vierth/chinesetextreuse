
御定資治通鑑綱目三編卷十五
　(起己亥明憲宗成化十五年盡/丁未明憲宗成化二十三年)几九年
(己/亥)十五年春二月脩開國功臣墓
　(南京禮部言勲臣李文忠等十三人墳墓俱在南京/城外文忠曾孫李萼等以嵗久頺壞為言請命工修)
　(治帝可其奏且令無/後者置守塚一人)質實(按明實録勲臣十三人為/常遇春李文忠鄧愈湯和)
　(馮國用吳復俞通海康荗才趙徳勝丁徳興張德勝/吴禎吳良明年復命南京工部修耿再成墓從其曾)
　(孫俊之/請也)
夏四月以方士李孜省為太常寺丞
　(孜省初為江西布政司吏骩法受贓既厯京考得冠/帶而贓事發當禠為民匿不歸時帝好方術孜省乃)
　(學五雷法厚結中官梁芳錢義以符籙得幸中㫖授/太常寺丞御史楊守隨言祖宗官人之制必考素行)
　(是以奸利衰止流品不清李孜省故犯贓之吏其資/格則刀筆也其情罪則胥靡也太常職司祭祀厥選)
　(尤重奈何用此贓穢罪人以瀆事天地宗廟給事中/李俊亦以為言帝不得巳為改上林苑監副然寵幸)
　(曰甚賜以印章二曰忠貞和直曰妙悟通微許/密封奏請孜省因與梁芳表裏為奸干亂政事)質實
　(李俊字子英岐山/人李孜省南昌人)
五月下兵部右侍郎馬文升于錦衣衛獄謫戍
　(文升既撫定遼東還賚以牢醴理部事如故而陳鉞/終欲徼功餙罪復激變失事為言官所劾遣汪直偕)
　(定西侯蔣琬尚書林聰往勘之㑹兵部亦以激變劾/鉞鉞疑出文升意傾之益急直故惡文升而庇鉞欲)
　(缷其罪因奏文升行事乖方禁互市農器故致邉患/然文升實禁市軍器非農器也琬聰畏直勢不敢異)
　(奏皆如直言遂逮文升下錦衣衛獄謫戍重慶衛并/詰責言官容隠不劾奏廷杖李俊等五十六人鉞既)
　(傾文升遂諷直請于帝大發兵樹邉功是年冬以撫/寧侯朱永充總兵官直監軍鉞贊軍務帥師出遼東)
　(塞遇貢使六十人掩殺之更發墓斵髑髏以張級數/㨗聞封永保國公增直嵗禄陞賞者二千六百餘人)
　(鉞亦論功晉右都御史/尋代楊鼎為户部尚書)質實(重慶衛在重慶府西洪/武六年置𨽻四川都司)
　(蔣琬江都人定/西侯貴之孫)
秋七月太監汪直行大同宣府邉
　(宣大鎮廵官屢報冦將擾邉兵部患們都埓伽嘉色/淩盡鋭南侵請敕重臣往視邉備然是時伽嘉色淩)
　(已為其族弟伊斯瑪音所謀殺部下方内亂實無意/南侵鎮廵官言邉警冀虗張守禦功以覬賞也而兵)
　(部未知伽嘉色淩死遽信邉臣言乃有是請帝竟命/直往所至飾厨傳供張百里外都御史服櫜鞬偕其)
　(屬伏道左泥首迎謁須過乃敢起至舘易服請見膝/行起居叱之出乃唯唯退左右索賂不貲各傾帑以)
　(給之邉儲/為之空)
九月播州諸蠻作亂
　(先是播州宣慰使楊輝欲立庶長子友為嗣長官張/淵阿順之安撫宋韜等諫乃止輝致仕帝命輝適子)
　(受嗣輝以友不得襲職謀割地予之問計于淵淵勸/輝取生苖所據天壩干灣溪等砦授友長官韓瑄以)
　(苖不為亂諫母征取輝怒與淵計執瑄杖殺之而以/苗亂聞于朝乞令湖廣貴州㑹兵進討廷議以輝難)
　(獨任宜敕四川廵撫張瓚督其軍瓚至播州與輝攻/敗諸苗請于灣溪設安寧宣撫司即以友為之時成)
　(化十二年也夭壩干等砦雖舊𨽻播州以僻阻棄不/問生苗耕其地居之與鄰壊諸蠻安韓日久既立宣)
　(撫爛土蠻惡其逼遂煽諸蠻作亂攻圍安寧愛友力/弗支求援于川貴二鎮兵部乃奏起輝統兵以勦敕)
　(川貴兵助之已而夭壩干賊首齎果復糾合九姓豐/寧及荔波賊萬人攻剽愈亟帝責諸守臣玩冦命鎮)
　(守太監張成總兵吳經/相機勦撫迄莫能靖也)質實(灣溪蠻砦名地在今平/越府黄平州廢重安司)
　(境天壩干亦蠻砦名地在今遵義府廢播州司境爛/土長官司明洪武十六年置地今在獨山州東一百)
　(十里豐寜長官司明洪武二十年置地在今獨山州/南一百十里荔波宋羈縻州元屬南丹安撫司明洪)
　(武元年併入思恩縣十七年析置荔波縣𨽻廣西慶/逺府正統十二年改屬南丹州孝宗十七年改屬河)
　(池州𨽻本朝雍正十/年改  貴州都匀府)
(庚/子)十六年春二月逮河間府知府滕佐等罪之
　(中官陳喜以事出河間㑹嵗饑知府滕佐偕其屬分/振所部失迎謁郵傳倉卒治供張又不當喜意喜怒)
　(歸白于帝乃命逮佐/等至京罪謫有差)質實(滕佐字輔/臣臨洮人)
王越襲韃靼于威寧海子破之
　(初越紅鹽池之㨗自謂當得封爵尚書白圭持之叙/不踰常格心憾甚既而汪直用事越于西征識其黨)
　(韋瑛遂破名檢因瑛以交直屢嗾直立邉功固寵直/之搆釁遼東越私于朱永諷其薦已督師為陳鉞所)
　(阻鉞驟竉心益艷之㑹延綏守臣有言敵騎将渡河/犯邉者越喜甚乃説直請出師詔以永為將軍直監)
　(軍越提督軍務越偵知敵無犯延綏意河氷泮方移/帳威寧而惡遼東之役永不援已與偕也乃以計給)
　(直奏令永帥師由南路已與直將輕騎循塞垣而西/俱㑹榆林越至大同告直以敵帳所在盡選宣大兩)
　(鎮兵二萬出孤店分數道進值大風雨雪晦冥潛行/至威寧海子時伊斯瑪音等不為邉患不虞師之猝)
　(至相顧驚愕壯者倉卒秉馬避因殺其老弱報首功/四百三十餘級獲馬駝牛羊六千師不至榆林而還)
　(永至榆林不見敵無功由是增直嵗禄越/封威寧伯提督團營領都察院事如故)質實(一統/志威)
　(寧海子在今正黄旗察哈爾南其西南舊有威/寧城金時故縣也孤店闗名在大同縣東北)
三月詔減光禄寺供奉
　(時京畿山東洊饑諭禮部曰比嵗以來順天北直𨽻/山東府縣旱潦相仍朕甚憂之書曰民惟邦夲夲固)
　(邦寧朕重賴吾民供奉玉食于上而吾民有不飽半/菽者日當典膳進御興念及此為之輟食其令被災)
　(府縣應徵入光禄寺供用量為減/省自今有可恤吾民者具悉以聞)
夏六月巡按遼東御史強珍劾陳鉞罪不問
　(初御史王崇之廵按遼東劾巡撫陳鉞啓釁召敵鉞/大恐謀之汪直以崇之受都指揮庭叅不為禮坐違)
　(制下錦衣衛獄輸贖調延安推官及直鉞用兵方論/功而敵大入鉞與鎮守中官韋朗等匿不以聞鉞既)
　(召入為户部尚書朗始入告珍往廵按得其狀請正/鉞等欺罔罪事下兵部尚書余子俊覆奏如珍言帝)
　(乃命停鉞等嵗禄都給事中吳原御史許進言鉞罰/不蔽罪恐自此邉將效尤疆事日壤語甚剴切帝是)
　(之而卒置/鉞等不問)質實(強珍字廷貴滄州人王崇之臨海人/吳原字道本漳浦人許進字季升靈)
　(寶/人)
秋八月申存恤孤老之令
　(户部言大興宛平嵗廩孤老七千四百九十餘人凡/贍糧二萬六千九百餘石布如人数近有司疎于稽)
　(察董其事者日肆侵牟無告之民不濡實徳宜敕府/尹月再廵視俾惠澤下流毋負朝廷恫癏至意帝俞)
　(其請且詔天下有司殫心存恤所/在廵按御史亷其怠者奏聞治罪)質實(大興金以折/津縣改置宛)
　(平遼以幽都縣改置明/並為順天府治今因之)
太監汪直逮治御史強珍于御馬監以中㫖謫戍之
　(直方自矜遼東功聞珍指為啓釁劾鉞罪怒之㑹直/閲邉還鉞郊迎五十里訴珍誣已直益怒奏珍所劾)
　(皆妄遣錦衣千户蕭聚往勘械赴京比至直繫治珍/于御馬監榜掠備至然後奏聞命法司廷鞫皆不敢)
　(忤直意坐以奏事不實當輸贖直心未慊降中㫖罪/珍欺罔謫戍遼東而免鉞等所停嵗禄責兵部言官)
　(先嘗劾鉞者/各停禄三月)
　　發明(御馬監非鞫獄之地也借使珍有罪豈無朝/廷三尺法在直顧擅執而私榜掠之其弁髦)
　　(紀綱甚矣陳鉞啓釁邉陲敢于隠飾停禄之懲已/為軼罰而直甫還朝遽寢前命反移邉臣欺罔之)
　　(罪以罪言官詔令發施若操/其手太阿之柄果安在哉)
冬十二月韃靼犯大同
　(伊斯瑪音自威逺衛入犯報威寧海子之役也大同/鎭守官告警復命朱永汪直王越率京軍禦之明年)
　(三月㨗還加直嵗禄三百石永世襲爵進越太子太/傳明制文臣不得封公侯越從勲臣例改掌前軍都)
　(督府自是眞為/武人且望侯矣)
(辛/丑)十七年春正月以方士顧玒為太常寺少卿
　(玒以扶鸞術得幸屢繇傳奉為太常丞至是晉少卿/逾月䘮母乞祭誥故事四品官未三載無給誥賜祭)
　(者帝特予之未幾進本寺卿時李孜省用事玒與趙/玉芝浚中倚以為奸玉芝亦善方術因中官高諒進)
　(中善書給事文華殿三人者皆累擢至太常卿權勢/稍亞于孜省而廷臣艷其寵頗謟附之玒之為母乞)
　(祭誥也尚書尹旻欲獻媚于玒因請並給誥贈其父/其二子經綸尋亦以中㫖授官帝方崇信左道故玒)
　(等致榮/顯如此)質實(顧玒大興人大徳顕靈宫廟祝/也趙玉芝番禺人凌中史未詳)
二月南京地震
　(是月十日甲寅也鳯陽淮安揚州和州及山東河南/州縣同日皆震禮部言考之傳記春動者饑二月動)
　(者水今地動踰千里況鳯陽南京宗廟社稷所在闗/擊尤重乞敕有司恤寃矜寡施徳澤以弭災異廣儲)
　(蓄以備嵗凶修渠/堰以防水患從之)
夏四月旱風霾
　(敕羣臣/修省)
命司禮監同法司録囚
　(時遣太監懷恩同三法司録囚自是丙辛之嵗内臣/審録以為常謂之大審南京則命内守備太監行之)
　(初成祖定熱審例决遣輕罪仁宗命閣臣㑹審重囚/英宗又命三法司同公侯伯㑹審謂之朝審至帝罷)
　(閣臣預審之制而内臣大審/所矜疑放遣常倍于熱審)質實(按明史刑法志成化/時㑹有弟助兄鬬)
　(因毆殺人者太監黄賜欲從末減尚書陸瑜持不可/賜曰同室鬬者尚被髪纓冠救之况其兄乎瑜不能)
　(難卒為屈法考瑜于成化八年致仕賜于十三年以/汪直譖被斥則憲宗之遣内官㑹審不自是年始矣)
　(特是年始定為/大審之例耳)
五月韃靼犯宣府
　(命汪直監督軍務王越為將軍充總兵官禦之比至/敵亦退因留屯其地詔所在鎭巡官聼直越節制至)
　(冬請班師而其時直已為尚銘所間寵漸衰請之再/不許尚銘者東厰中官也始因直進附于直直之還)
　(自威寧㑹有盗西内物者帝命厰校索之急而東厰/捕得盗銘以聞帝大喜賚銘甚厚直惡其自以為功)
　(也曰銘敢負我銘聞之慮將傾已謀發直事以先之/直初與王越甚昵時或洩禁中語于越後直主陳鉞)
　(議用兵遼東言官多以啓釁劾鉞鉞方領都察院事/不能制也而鉞譖于直謂皆越所嗾者直怒而窘辱)
　(越越挟前所洩語以抵之直乃沮尋兩人意釋交如/初顧所洩語頗聞于人銘亷得之乗直監軍于外白)
　(諸帝帝于是始疑直不欲直還而陳鉞未之知也時/鉞以余子俊憂去方代長兵部遂復為直請班師帝)
　(切責鉞直/越乃大懼)
六月雨雪
　(是月十九/日癸亥也)
秋七月雷震郊壇
　(是月二十五日己亥也前十三日丙戌南京大風雨/社稷及太廟殿宇皆摧十一月丁酉南京復大雷雨)
　(雪/)
八月以方士李孜省為右通政
　(命寄俸于通政司仍掌上林苑事同官王㫤惡其奸/邪亂政過之無加禮孜省銜㫤譖于帝左遷太僕少)
　(卿故事寄俸官不預郊壇分獻帝特以命孜/省大臣懲㫤事無執奏者居二年進左通政)質實(王/㫤)
　(靈璧/人)
　　發明(甚矣憲宗之遂過也前二年命孜省為太常/卿以楊守隨之諌而改官上林是憲宗既知)
　　(孜省為贓穢罪人不可以典祭祀矣而竟復用為/右通政俾預郊壇分獻則明知其不可而故蹈之)
　　(也夫孜省之得幸于憲宗以善方術耳左道亂政/法所必誅乃憲宗且崇之信之羣邪蔓引相倚為)
　　(奸二十一年星變求言始勉從廷臣之議復貶孜/省上林丞而旋貶旋擢甫及再期遽貳秩宗甚至)
　　(劉敷李裕援之而進馬文升楊守隨擠之而退威/福恣行朝野側目亂政之極一至是哉厥後嘉靖)
　　(時邵元節陶仲文之徒弊如出一/轍者傳曰作法于凉憲宗之謂已)
冬十月以道士鄧常恩為太常寺卿
　(常恩因中官陳喜進日𨗳帝祀滛詞帝曲聴之是時/嶽鎭海凟諸祠並置石函周以符篆中藏金書道經)
　(一卷雜貯金銀錢寶石及五榖為厭勝皆常思所/為也後孝宗即位從都御史馬文升言乃毀之)質
　實(鄧常恩/臨江人)
(壬/寅)十八年春二月太監郭文殺沛縣民詔逮知縣馬時
中于獄謫之
　(文自南京還過沛怒時中治供張不時榜椋時中子/不勝楚溺于河時中赴救之起呼寃之益怒禠時中)
　(衣縶以行縣民憤甚繞船大呼厲叱之不退文使家/人待兵擊之殺二人時中訟于朝而帝先入文愬命)
　(錦衣衛械時中至京謫降廣西慶逺府經厯未幾有/尚饍監中官齎薦新莭物道出南旺湖辟行舟或避)
　(之綏縳其人懸于檣笞之死管河右通政楊恭以聞/命刑部郎朱守孚往勘守孚古中官請治恭等廵河)
　(不能禁約之/罪帝皆不問)質實(楊恭岐山人朱/守孚桂陽人)
三月振南直𨽻山西饑
　(先是淮陽巡撫張瓚以鳯陽淮安饑入告發兩淮鹽/直五萬振之至是南京給事中劉璣復告南直𨽻諸)
　(府州災命以淮安常盈倉糧三萬石振鳯陽以蘇松/常鎭四府嵗儲餘米徐州廣運倉糧一萬石各振其)
　(地之民以南京常平倉糧三萬石賑應天滁州以掦/州鈔闗及税課司夏季應征之鈔凖貫納米賑淮安)
　(掦州敕瓚與蘇松廵撫王恕董其事時山西大同亦/饑户部主事汪洪奉命往㣲邉儲知其狀疏請緩㣲)
　(并乞命山西廵撫何喬新大同廵撫郭鏜檄所/屬賑恤從之既而畿内山東饑復遣使分賑)質實
　(何喬新字廷秀冮西廣昌人/劉璣臨清人汪洪大興人)
罷西厰
　(先是有小中官阿丑者工俳優一日于帝前為醉者/嫚罵狀人言駕至嫚如故言汪太監至則避走曰今)
　(日但如汪太監也又為直狀操兩鉞趨帝前曰吾將/兵仗此兩鉞耳問何鉞曰王鉞陳鉞也帝听然而笑)
　(稍稍悟然廷臣猶未敢攻直也自尚銘既發直越交/通狀命留鎭宣大不許其班師旋又召還京營將士)
　(改直越專鎭大同寵日替言者始交章請罷西厰未/報可閣臣萬安知銘日譖直於帝帝雖未俞言官請)
　(意固欲罷之乃上章極言東厰法制之善人易遵循/西厰事出權宜當革從之安以西厰既罷直與已不)
　(兩立而王越多智數恐其𨗳直謀復入/尋請調越延綏以離之於是直勢益衰)
陳鉞有罪免
　(右軍都督馬儀言鉞撫遼東時侵牟帑金交結近侍/以希擢用私役軍官入京詗事擅殺貢使乾沒其方)
　(物與汪直誣䧟侍郎馬文升御史强珍謫戍其子澍/胃功授錦衣千户亦倚勢為奸利事下都察院請遣)
　(官按之時帝已知鉞為直黨儀所劾鉞罪皆實然馬/文升諸人之謫雖由鉞等所搆實帝命也頗惡儀言)
　(及之不欲究其事乃令鉞致仕去調/澍于永平衛右所而儀亦南京閒住)質實(明史兵志/永平衛𨽻)
　(後軍都/督府)
夏四月哈商復哈密城
　(哈商寄居苦峪十年至是幸所部兵八千六百人糾/罕東赤斤二衛衣襲哈密城破之伊蘭遁乗勢連復)
　(八城遂居故土總兵官王璽巡撫王朝逺奏其事帝/喜賜勅嘉奬朝逺因請封哈商為王廷議不從乃進)
　(左都/督)質實(王朝逺名漢以/字行進賢人)
以鉛山縣知縣張昺為監察御史
　(昺性亷明善治獄所雪寃獄至多政聲逹于朝故有/是命時與昺相先後以治行稱者有陳鋼丁積皆能)
　(興民利而除所疾若所在民/懷之然二人竟終郡縣史)質實(鉛山唐置塲南唐/升縣元升州明洪)
　(武初復為縣屬廣信府今因之張昺字仲明其先慈/谿人後徙於鄞其令鉛山時邑有嫁女者及壻門而)
　(失女訟于前令不能决昺至行縣界見大樹妨稼欲/伐之民言樹有神巢其顚不聴率衆往伐有衣冠三)
　(人拜道在昺叱之忽不見比伐樹血流出樹間衆懼/欲止昺手斧之卒仆其樹則二婦人墮焉一即前所)
　(失女也有巫以隠形術宣淫邑中昺執巫痛杖之無/所苦已並巫失去昺馳縳歸印巫背鞭之立死乃盡)
　(毁諸淫祠嫠婦子為虎所噬其母訴于昺昺齊戒□/城隍神期五日必驅虎至縣庭聴訟及期二虎伏庭)
　(下昺叱曰孰傷吾民法當死無罪者去一虎起歛尾/去一虎伏不動昺射殺之以㫒嫠婦曰虎抵而子死)
　(矣陳鋼字堅逺應天人黔陽知縣縣城當沅湘合流/數决壊廬舍鋼募人採石甃隄千餘文水不為害南)
　(山厓官道數里徑仄甚行者多隨厓死鋼積薪燒山/沃以醘拓徑文許行者便之鋼病民爭籲神願滅已)
　(算益鋼壽遷長沙通判及卒黔陽長沙並祠祀之丁/積字彦誠寧都人新㑹知縣宦者梁芳邑人也時方)
　(用事其弟長横于鄉官吏莫敢誰何積捕之繫獄由/是權豪屏迹令甲民出錢輸官供役曰均平錢其後)
　(吏貪復使甲首出錢供用曰當月錢貧者至鬻子女/積一切杜絶嵗大旱築壇以禱昕夕伏壇下者八日)
　(雨大澍而積遂得疾以卒士民聚哭于途一嫗哭/極哀或問之曰來嵗當甲長丁公死無以聊生矣)
六月韃靼㓂延綏擊敗之
　(伊斯瑪音冦延綏都指揮劉寧敗之于塔爾山廵撫/何喬新指揮同知支玊敗之于天窊梁中嘴千户白)
　(道山敗之于木𤓰園總兵官許寧敗之于三里塔㕘/將周璽㳺擊董升等敗之于黑石崕時㓂扼于邉墻)
　(不得出/遂大衂)質實(一統志塔爾山在葭州西北上有小塔/因名天窊梁中觜在山西保徳州河曲)
　(縣北木𤓰園在葭州府谷縣北三里塔在榆林縣北/黑石崕在保徳州西南下臨黄河劉寧字世安山陽)
　(人支玊聞喜人周/璽字廷玉遷安人)
秋八月大水
　(衛漳滹沱並溢河南霪雨自六月至于是月漂損廬/舍三十一萬四千二百餘間渰死居民一萬一千八)
　(百餘/人)質實(明史河渠志漳水出山西長子曰濁漳樂/平曰清漳俱東經河南臨漳由直𨽻眞定)
　(河間趨天津入海其分/流至舘陶與衛河合)
閏八月逮中都留守指揮郭玊下吏
　(王上言守備中官狥奴𨽻之言掣諸司之肘决獄惟/貨多不以情請罷勿設便帝以臨濠乃祖宗根本地)
　(特命中官往鎭寄以守備之權循祖制也玊/何敢議罷革下巡按御史逮問妄奏之罪)
詔天下刑官母滯訟
　(山西廵撫何喬新劾按察僉事尚敬劉源視獄多淹/滯乃下詔曰刑獄重事也周書曰要囚服念五六日)
　(至于旬時葢言愼也今有司乃或瘝厥職推鞫不以/時凡罪囚應省釋者亦梏拲而久囹圄之若一旦瘐)
　(死則是有司殺之矣喬新言是其即治敬源贖官罪/自後有司滯訟半年以上者所在巡按御史奏聞逮)
　(治令天下刑官勤/決讞以副朕意)質實(尚敬臨潁人/劉源宛平人)
冬十二月文華殿大訓成
　(以教太子也書凡二十八卷列綱四曰進學曰養徳/曰厚倫曰明治帝親製文弁其首命詹事彭華中允)
　(周經等進講于太子太子每起立拱聴萬安以為/勞謂講官宜跪請坐聴華與經不從竟得如禮)質
　實(周經字伯常陽曲人按明憲宗實録書既成帝親/序之復題其後曰朕臨馭以來兢業圖治十有九)
　(年于兹葢嘗因早郊禱惕于星變肆赦海内葺郊壇/以奉大祀增籩豆樂舞以禮先師廣進士之額重老)
　(臣之歸加養濟窮民之廩開武學儒生之貢減糶出/賑以濟民饑恤刑審録以清訟獄修文究武飭内攘)
　(外朕宵旰靡遑慮功業之未荗也夫為治之道舉綱/必挈其要張目必該其凡是編所述庶幾盡之爾尚)
　(究心副朕豫教/之意念之哉)
(癸/卯)十九年春二月録故大理寺丞鍾同子為通政司知
事
　(同景㤗中御史以疏請復儲杖斃錦衣衛獄英宗復/辟追贈大理寺丞録其長子起為國子生至是帝念)
　(同死于忠義雖已䕃一子未足酬之詔賜越一命給/同妻羅氏月廩越同次子也尋賜同諡恭愍從祀吉)
　(安忠節祠同少時嘗過祠下見所祠毆陽修楊邦/乂諸人歎曰死不入此非丈夫也竟如其初志云)
三月禁太監中鹽牟利
　(自成化二年太監李棠始聞中遼東鹽萬引既而梁/芳有寵假市珍玩名侵盗庫金以數十萬計不足則)
　(給以鹽前後賜芳兩淮餘鹽存積鹽不下數十萬引/怙帝寵所請乞無不允諸内臣相率效之尋戚畹家)
　(人亦有希恩妄乞者帝皆曲從其請計臣不能執爭/凡所乞中鹽至無算啇引壅不行邉儲日匱至是中)
　(官王鈿復請支河東鹽二萬四千引帝始厭其擾曰/祖制内臣無私産矧敢牟利中鹽乃命户部榜諭禁)
　(之/)質實(明史食貨志洪武定額兩淮嵗辦大引鹽三/十五萬二千餘引𢎞治時改辦小引鹽倍之)
　(所輸邉甘肅延綏寜夏宣府大同遼東固原山西神/池諸堡嵗入太倉餘鹽銀六十萬兩浙崴辦大引鹽)
　(二十二萬四百餘引𢎞治時改辦小引倍之所輸邉/甘肅延綏宣府大同薊州崴入太倉餘鹽銀十四萬)
　(長蘆崴辦大引鹽六萬三千一百餘引𢎞治時改辦/小引十八萬八百有竒所輸邉宣府大同薊州嵗入)
　(太倉餘鹽餘十二萬河東嵗辦小引鹽三十萬四千/引𢎞冶時増八萬引崴輸寧夏延綏固原餉銀三萬)
　(六千餘兩凡大引四百斤小引二百斤餘鹽者竈戸/正課外所餘鹽也存積鹽者正統時從廵撫周忱議)
　(以淮浙長蘆鹽十分為率八分給守支啇曰常股/二分収貯于官遇邉警始召啇中納謂之存積)
夏五月詔罷京軍雜役
　(時汪直報大同冦警請調京軍赴援兵部尚書張鵬/以邉兵四萬已足守禦奏止勿遣因言京軍所以控)
　(敵近年工役頻繁未遑訓練猝有徴發恐不足用乞/罷遣歸營以蓄鋭氣時盧溝隄㟁及京倉通州倉諸)
　(役一時並興是年春又命襄城侯李瑾督軍萬人修/大慈恩寺凡團營見軍九萬三千四百有竒更畨赴)
　(工者至五萬二千人故鵬言及之㑹保固公朱永復/以為言帝乃詔罷京倉之役餘令趣工速竣即休舍)
　(之然于時團營弊日滋營帥中官習以軍士供私役/謂之應役市井㳺販之徒以賂竄名軍籍憚營操征)
　(調率賄將弁祈免謂之買開而提督守營諸官又詭/以空名支餉缺伍輙以萬計尋定西侯蔣琬奏其狀)
　(帝命懐恩偕戸部尚書余子/俊閲實之弊迄莫能革也)質實(明一繞志大慈恩/寺在順天府西海)
　(子上舊名/海印寺)
秋七月韃靼㓂大同官軍敗績
　(延綏總兵官許寧既與王越易鎮至大同以爭坐不/恊于汪直廵撫郭鏜以聞調直御馬監别暹中官蔡)
　(新代鎭守時諜者屢告邉警鏜問戰守計于寜寜皆/不應小王子驟率兵三萬大入連營五十里寜既未)
　(有備禦猝見敵至勢方盛不敢攖其鋒乃欲示以持/重伺其情邀擊之因歛兵城守而令别將劉寜董升)
　(軍西山周璽屯懷仁相犄角敵偵知寧無能為遂縱/兵大掠焚代王别墅王趣戰使衆哭于轅門寧猶不)
　(聴適有人自京師至者服佩頗異守門卒報云行事/校尉來矣寧不得已與□新等將中軍營城外冦以)
　(十餘人為誘新部騎馳擊寧將士爭赴之遇伏大敗/死者千餘人劉寧董升聞中軍失利督衆自守敵圍)
　(之數重幾陷發礟撃敵圍乃解璽自懷仁還兵援之/道遇敵乗勝前鋭甚璽厲將士曰今日有進無退大)
　(呼䧟陣敵少却久之短兵接臂中流矢援鏃戰益急/與子鵬及麾下將士擊殺數十人㑹劉寧兵至中軍)
　(潰卒亦稍集敵乃退而寧竟掩敗以㨗聞敵既得利/長驅入順聖川宣府巡撫秦紘總兵周玉力戰却之)
　(已而巡按御史程春震發寧敗狀寧與鏜新俱下住/獄鏜降六官新以初任降三官寧降指揮同知閉)質
　實(西山亦名雷公山方輿紀要云在大同府西北十/五里後唐清㤗末雲州軍亂節度使沙彦珣走西)
　(山㩀雷公口即此懷仁遼縣明屬大同府今因之順/聖川在今宣化府西寧縣東代王代簡王桂曽孫惠)
　(王成鍊也成化二年襲封秦絃/字世纓單縣人程春震雲夢人)
八月太監汪直以罪貶王越免
　(言官劾直八罪一負恩欺罔二冐功濫叙三虧盗帑/金四誣善奨奸五擅作威福六招納無籍七朋邪亂)
　(正八妄開邉釁詔從末減貶直南京奉御王越以黨/直奪誥劵編管安陸州二子以功䕃得官者皆削籍)
　(戴縉吳綬並斥為民韋瑛前已調萬全衛陳越亦先/致仕皆不問明年瑛欲邀功希復用誣報衛人劉徳)
　(興謀不軌覆驗之妄惡其/稔惡誅之直後竟得良死)
九月妖人王臣伏誅
　(中官王敬抉千户王臣等採藥江南臣以妖術為敬/所信倚敬勢矯㫖括民間珍玩因奪室女縱淫所至)
　(騒然長吏多被辱至蘇州召諸生冩妖書辭不赴即/令有司捕繫至驛中亂箠之諸生大譁敬奏其抗命)
　(下廵按御史逮問巡撫王恕亟疏論敬等罪敬亦誣/奏恕并及常州知府孫仁遂械仁至京恕抗章申救)
　(三疏劾敬㑹中官尚銘訴敬諸不法狀乃下敬等獄/戍其黨十九人棄臣市傳首江南仁得釋歸諸生從)
　(輕擬/輸贖)質實(孫仁新/塗人)
　　發明(汪直王敬之横恣甚矣憲宗一旦譴斥時共/快之然商輅發直之奸甫踰月而直復用王)
　　(恕論敬之罪至三疏而敬自如時以尚銘一言譖/訴乃始貶直而下敬于獄則憲宗之譴斥宦官者)
　　(仍以信任宦官直敬貶而尚銘用事銘固直敬之/類也厥後梁芳之廢以蔣琮劉瑾之誅以張永亦)
　　(皆其類之自相傾軋而非在上者果能察其亂政/務決去之此明世宦官之禍所以蔓延而不可圖)
　　(也/)
召陳獻章為翰林院檢討尋乞歸
　(獻章舉正統中御試再上禮部不第從吳與弼講學/居半載讀書窮日夜不輟築陽春臺静坐其中數年)
　(無户外跡久之復游太學祭酒邢讓重之颺言于朝/以為楊龜山復出由是名藉甚京師尋復歸四方來)
　(學者日進廣東布政使彭韶總督朱英交章薦召至/京令就試屢亂疾不赴疏乞放歸田里就醫奉母乃)
　(授檢/討歸)質實(邢讓字遜之襄陵人按王世貞弇山堂别/集云尹直𤨏綴錄謂邱濬修憲宗實録以)
　(陳獻章作十絶句媚梁芳自是為世所鄙而薛應旂/憲章録因之謂出張元禎筆攷實録謂獻章貌謹厚)
　(詩文亦有可取者然于理學未究也一時好事妄加/推尊形諸薦奏雖其鄉里前輩以徳行文章自負者)
　(亦疑之及授官歸沿途擁騶從列仗槊揚揚得志而/去其詆獻章亦甚矣第不載十絶句媚梁芳事而所)
　(謂鄉里前輩者蓋謂濬也若出濬筆不當隐然以前/輩自謂元禎庶幾為近又云張元禎貽書誚與弼有)
　(豈容先生久竊虗名語事亦與其纂修實錄甚詆獻/章相類𤨏綴録固誣妄不足信而元禎以譽望自負)
　(于獻章之躬行心得者不可同日語忮心誣/詆所謂蚍蜉之撼大樹多見其不知量也)
旌表僧繼曉母朱氏
　(繼曉以秘術因梁芳進封國師其母朱氏本娼/家女也繼曉日陳乞旌詔不必勘覈遽旌其門)質實
　(繼曉江/夏人)
冬十二月都給事中王瑞御史張稷等請罷傳奉官
　(帝即位之二月始命内臣傳㫖授官左右近習如梁/芳輩遂立門戸引進私人至是傳奉益溢瑞因倡同)
　(官上言爵賞天下公器自非公徳才能雍以弋獲近/年倖竇如逵騖榮若市恩綸内降始忝竊于藝術之)
　(人今則更及無庸胥吏矣武階廕叙始冐濫于内使/之家今則更及外方白丁矣下至厮養賤夫市井童)
　(稚並得夤緣除授玷列朝班名器之䙝于兹已甚乞/悉行革絶稷等亦言傳奉各官至有逃軍逋囚贓官)
　(貪吏易姓名匿罪狀而冐進者帝覽奏頗悟命自今/凟請希恩者罪不宥于是降李孜省二秩他貶黜者)
　(又十二人朝野稱快明年八月罷閒贓吏周璡以善/星命干梁芳得召遂傳奉如故而孜省亦復遷左通)
　(政/矣)質實(王瑞字良璧望江人張/稷實應人周璡廬陵人)
　　發明(明之有傳奉官蓋即漢所謂西邸之爵唐所/謂斜封之官宋所謂内批之降也憲宗時宦)
　　(官方士相倚為奸匪人因之而進然猶曰為羣小/所䝉耳今一旦因瑞稷之言大為感悟自無復再)
　　(誤之虞禁令方中尋即召用即知之而/復蹈之則洵乎痿痺之疾不可藥也)
(甲/辰)二十年春正月京師地震
　(是月二日庚寅也永平諸府及宣府大同遼東皆同/日地震敕諭羣臣曰朕仰惟祖宗丕緒夙夜惕兢圖)
　(惟政理然治效未著地震京師天戒至矣齋心滌慮/省愆修徳爾文武羣臣與朕共天職者得無有竊位)
　(苟禄以召致災咎者乎自今宜痛自懲艾以毗朕志/于時御史徐鏞向珖請暫免慶成宴以法古者減膳)
　(徹懸之意帝以其妄議變制下/錦衣衛獄訊之已並謫知縣)質實(徐鏞興國州人/何珖順徳縣人)
太監尚銘有罪
　(銘既傾汪直益擅權勢鬻爵市官恣為奸利聞京師/有富室輒以事羅織得重賄乃已帝尋覺之謫充南)
　(京净軍籍其家輦送内府數日不盡初銘以附直得/領東厰後其黨李榮蕭敬援之入司禮監銘既貶而)
　(榮敬猶用事于是都給事中王瑞上言李榮蕭敬昔/黨汪直壞事于前繼黨尚銘壞事于後祖宗大業豈)
　(容小人屢壞之京師之人皆曰直開西厰兆以黒眚/之變銘入司禮監應以地震之災若非宸衷内斷早)
　(見而勇去之後日壊事或不止此然銘等雖以罪譴/而榮敬尚在竊恐汪直尚銘之患未己也乞并加貶)
　(斥以絶其根株則宗社生民幸甚疏入帝置榮敬不/問而以太監陳凖代銘督東厰凖為人謹愿既莅事)
　(誡諸校尉曰有大逆告我非此則有/司之事若勿預也由是都人安之)質實(陳凖順/徳縣人)
三月以盛顒巡撫山東
　(山東自牟俸後不設巡撫者十年至是嵗旱饑盗起/廷議復遣大臣往撫之顒逐自南京刑部侍郎拜是)
　(命既下車雨禱大澍槁木復蘇條荒政數十事下所/司修舉之根粟以充逮畢振餘粟尚百餘石顒益黙)
　(暴除苛推行九則法/于諸府盗不禁而戢)質實(盛顒字時望無錫人九則/法者顒令束鹿時所創法)
　(也天順中顒以御史偕同官劾石亨曹吉祥得罪貶/束鹿知縣縣故多豪家徭役苦不均顒為立九則法)
　(以均之豪家皆歛手奉法曰是嘗劾石將軍者不可/犯也毋憂去服除民相率詣闕乞還顒再任益不用)
　(鞭朴訟者諭之輒叩首不復辯治行上聞擢知邵武/府復以任治劇調延平累遷陜西布政使所至皆有)
　(聲而其令束鹿時隣邑訟不决者亦赴顒愬狀片言/折之各心服去郊外有隙地争來築室争居之遂成)
　(市號清/官店云)
處士胡居仁卒
　(居仁性行淳篤聞吳與弼講學崇仁往從之㳺其學/以主忠信為先求放心為要操而勿失莫大乎敬遂)
　(以敬名其齊端莊凝重對妻子如嚴賔手置一冊詳/書得失用自程考鶉衣簞食宴如也築室山中四方)
　(來學者甚衆皆告之曰學以為已勿求人知曰吾道/相似莫如禪學後之學者誤認存心多流于禪或欲)
　(屏絶思慮以求静不知聖賢惟戒愼恐懼自無邪思/不求静未嘗不静也騖于空虚與溺于功利者均失)
　(其患有二一在所見不眞一在工夫間斷承學之士/皆佩之為篤論居仁闇修自守布衣終其身人以為)
　(薛瑄之後粹然一出于正居仁一人而/已卒年五十一神宗十三年追諡丈敬)質實(崇仁隋/置明屬)
　(撫州府今因之胡居/仁字叔心餘干人)
夏六月以思柄為孟密安撫使
　(孟宻雲南土司木邦所轄部也其部長曰思外法娶/木邦宣慰使罕揲法之女曰曩罕弄已而罕揲法死)
　(傳襲至其孫罕落法時曩罕弄方以夫死代領所部/自分尊屬不樂受節制遂叛木邦嗾罕氏族人與落)
　(法搆難逐出之孟都蓋景㤗四年也其後孟宻兵力/日強益攻罕落法侵掠隣境隴川孟養曩罕弄自稱)
　(天娘子其子思柄自稱宣慰使黔國公沐琮奏委三/司官往撫曩罕㺯驕蹇不服且欲外結交趾兵逼脅)
　(木邦八百諸部琮等復以聞兵部尚書張鵬主用兵/詔延臣集議皆以孟密與木邦仇殺未犯邉境宜撫)
　(乃遣副都御史程宗馳傳與譯者序班蘇詮往於時/為成化十八年初曩罕弄貳于木邦畏隣境不平潛)
　(使人從間道至京獻寶石黄金且重賂閣臣萬安請/别立孟密安撫司開設治所直𨽻布政司下内閣議)
　(安欲許之劉珝劉吉曰孟密故屬木邦今叛而請命/于朝若許之是周天子命三晉大夫為諸侯也土官)
　(誰不解體安曰不從則當代之往日麓川之敗不可/不戒珝對曰何以伐為但命守臣嚴邉備而敕隣境)
　(土官合兵蹙之彼奚能為事遂寢及宗率詮往撫諭/詮受思柄金𨗳宗迎安風㫖示意曩罕弄復遣人入)
　(貢如前請㑹雲南巡撫吳誠卒官即令宗代下其事/于宗議可否宗遂言曩罕弄與木邦仇殺已久勢難)
　(再合别立安撫司使因命思柄為安撫使蓋孟密地/有實井曩罕弄擅其利恣行賄遺而木邦為孟密所)
　(侵兵力積弱不能報雖屢奏訴竟不得直思柄恃有/朝命益肆意侵奪先後占據木邦地凡二十七所自)
　(是諸部擾欀中國/用兵且數十年)質實(明史土司傳孟都蠻地近隴/川方輿紀要寳井在孟密西)
　(南由隴川十日至孟密又二日至寳/井程宗字源伊常熟人吳誠錢塘人)
大旱
　(京畿山東湖廣陜西河南山西俱大旱山西陜尤劇/赤地千里道殣相望尋從巡撫葉淇請發帑金三萬)
　(振山西未幾預度天下僧道六/萬人令輸粟給牒濟山陜饑)質實(葉淇字本/清山陽人)
秋八月太白嵗星同晝見
九月乙酉朔日有食之
冬十月下刑部員外郎林俊及都督府經厯張黻于錦
衣衛獄尋釋之並謫官
　(時嵗大饑僧繼曉方以秘術擅寵先後賜美妹十餘/人金寶不可勝紀又請建大永昌寺于西市逼徙居)
　(民數百家縻國帑數十萬于是俊上言今年以來災/異迭臻京師地震陵寢動揺日月繼蝕監戒之昭莫)
　(此為甚陜西山西河南頻年饑饉人民流離道殣相/望振濟無從可為流涕而僧繼曉以妖言熒聴竭有)
　(用之財供無益之費工役不息人怨日興臣謂當斬/繼曉以謝天下然縱繼曉之惡者梁芳也芳傾覆隂)
　(狠引用邪侫棑斥忠良數年之間假名乾沒祖宗百/年餘之府藏殆盡家貲山積尚銘不足多所在風擾)
　(汪直莫能過今内而朝臣外而市井之徒皆痛心饑/民之死莫不欲食芳繼曉之肉而卒不敢以此言進)
　(者所惜者官所畏者死耳臣何忍畏罪不言以悞陛/下疏入帝大怒下俊錦衣衛獄拷訊後府經厯張黻)
　(救之並下獄帝欲誅二人司禮監懷恩力爭帝怒投/以硯曰若助俊訕我恩免冠伏地號哭帝叱出恩遣)
　(人告鎭撫司曰汝曺謟芳傾俊俊死汝曹何以生遂/稱疾不起帝怒亦漸解各杖三十謫俊雲南姚州判)
　(官黻師宗知州時言路久塞兩人直聲震都下為之/語曰御史在刑曹黄門出後府明年以星變復二人)
　(官改/南京)質實(大永昌寺按明憲宗實録寺先建于西市/已有成緒繼曉以星變譴隨廢梁芳請更)
　(擇地建之得故廣平侯袁瑄宅又市其旁民居數十/家大興工役視舊加廣蓋二十二年冬十二月也武)
　(宗實録正徳五年大永昌寺改建為倉賜名曰太平/六年以太平倉賜永夀伯朱徳為私第八年改為鎭)
　(國府又按兩京求舊録鎮國府嘉靖初仍改太平倉/都人至今呼西帥府衚□也姚州唐置後入于南詔)
　(元時蠻部内附復置州明屬姚安軍民府今屬楚雄/府師宗州元因蠻部名置州明屬澂江府今改縣屬)
　(廣西州林俊字待用/莆田人張黻吉水人)
(乙/巳)二十一年春正月甲申朔星隕有聲詔羣臣言闕失
　(是日申刻有光自中天墜化白氣曲折上騰踰時復/有赤星如椀自中天西行轟然如雷震帝頗懼詔羣)
　(臣陳闕失于是吏部尚書尹旻等論傳奉官過多吏/科給事中李俊率科臣上疏曰今之弊政最大且急)
　(曰近倖干紀也大臣不職也爵賞太濫也工役過煩/也進獻無厭也流亡未復也天變之來率由于此夫)
　(内侍之設國初皆有定制今或一監而叢十餘人一/事而參六七輩分布藩郡總領邉疆援引憸邪投獻)
　(竒巧司錢榖則法外取財貢方物則多方責賄兵民/坐困官吏䝉殃殺人者見原僨事者逃罪如梁芳韋)
　(興陳喜輩不可枚舉惟陛下大施剛斷無令干紀奉/使于外者悉為召還用事于内者嚴加省汰則近幸)
　(戢而天意可回矣今之大臣非夤縁内臣則不得進/非依倚内臣則不得安此以財貿官彼以官鬻財無)
　(怪其賂受四方而計營三窟也如尚書殷謙張鵬侍/郎艾福杜銘南京尚書李本侍郎劉俊皆老而懦尚)
　(書張鎣大理卿田景暘南京尚書張瑄侍郎尹直皆/清論不惬惟陛下大加黜罰勿為姑息則大臣知警)
　(而天意可回矣爵以待有徳賞以待有功今或無故/而爵一庸流或無功而賞一貴倖方士獻煉服之書)
　(伶人奏曼延之戯掾吏胥徒皆叨官禄俳優僧道亦/玷班資一嵗而傳奉或至千人數嵗而數千人矣數)
　(千人之禄嵗以數十萬計是皆國之租税民之脂膏/不以養賢才乃以飽奸蠧誠可惜也如李孜省鄧常)
　(恩輩尤為誕妄此招天變之甚者乞盡罷傳奉官母/令汚玷朝列則爵賞不濫而天意可回矣都城佛刹)
　(迄無寧工京營將士不復遺力如國師繼曉假術濟/私糜耗特甚中外切齒願陛下内惜資財外惜民力)
　(不急之役姑賜停罷則工役不順而天意可回矣近/規利之徒率假進奉為名或録一方書市一玩器購)
　(畫圖製簮珥所費不多獲利十倍願陛下留府庫之/財為軍國之備則進獻息而天意可回矣陜西河南)
　(山西赤地千里屍骸枕籍流亡日多萑苻可慮願陛/下體天心之仁愛憫生民之困窮追録貴倖鹽課暫)
　(假造寺貲財移振飢民俾苟存活則流亡復而天意/可回矣疏入帝優詔答之降左通政李孜省上林丞)
　(太常卿鄧常恩本寺丞繼曉革國師為民斥罷傳奉/官五百餘人中外大悦時兩京諸臣争應詔陳言給)
　(事中盧瑀秦昇童柷御史汪奎員外郎崔陞彭綱主/事張吉蘇章周軫李旦等言尤剴直帝以方修省不)
　(罪然心忌之密諭尹旻出瑀等且書六十人姓名于/屏俟奏遷則貶逺惡地于是瑀等相繼貶斥俊亦尋)
　(調外陞章應遷而部臣故遲之不奏僅得免奎以糾/失儀稍緩杖之于廷居數月復出為䕫州通判而孜)
　(省常思等仍復/官有寵愈甚)質實(艾福字天錫襄陽人杜銘字敬/修金堂人李本字立之富順人)
　(劉後新鄉人張鎣字廷器華亭人田景晹高陽人張/瑄字廷璽江浦人盧瑀鄞人秦昇南昌人童柷蘭谿)
　(人汪奎字文燦婺源人崔陞字廷進其先樂安人後/為彰徳人彭綱字性仁清冮人張吉蘇章皆餘千人)
　(周軫莆田人李旦/字啟東獻縣人)
大赦
　(詔曰往者災沴迭興天時亢旱嵗竟不登河南山東/畿内率多饑饉陜西山西尤劇至有棄恒産家室不)
　(顧者元元何辜罹此危阨博採羣議發内帑倉儲敕/所司多方振濟期此矜人咸歸樂土不意嵗首星變)
　(有聲朕愈兢惕載敕廷臣備陳時改得失采納而行下/方春時和祗承資始之仁誕敷寛恤之典其大數天)
振陜西山西河南饑
　(遣侍郎李衍何喬新賈俊以帑金二十五萬往振未/幾又轉漕四十萬石振陜西是年両京皆饑並發粟)
　(分/振)質實(賈俊束/鹿人)
三月㤗山震
　(太監梁芳韋興糜帑藏為竒技淫巧結萬貴妃歡累/朝金七害俱盡帝一日視内藏誥芳及興芳曰建顯)
　(靈官及諸祠廟為陛下祈萬年福耳帝曰吾不汝瑕/疵後之人將罪汝矣芳大懼逐説貴妃勸帝廢太子)
　(而立興王司禮大監懷思固争帝不懌斥居鳯陽/㑹㤗山連震占者謂應在東宫帝心懼寢其事)質
　實(顯靈宫春明夢餘錄在皇城西永樂時建成化中/更拓其制又建彌羅閣嘉靖中復建昊極通明殿)
　(東輔薩君殿曰昭徳西弼玉帥殿曰保眞興王名祐/杬憲宗第四子邵太后生即世宗父興獻帝也二十)
　(三年七月受封時未封稱/興王者史家追叙之辭)
夏四月以康永韶為禮部右侍郎
　(永韶故為御史有直聲謫知縣繼有薦其知天文者/中㫖召還進太常少卿掌欽天監時陕西大饑永韶)
　(言今春星變當有大咎賴秦民饑死足當之誠國家/無疆福帝悦擢禮部右侍郎明年坐厯多訛字落職)
　(歸/)
五月京師地震
　(是月十三日壬戌夜/也十一月丙寅復震)
六月罷汰冒濫軍職
　(廷臣條時政闕失多以官爵太濫為辭詔下兩京部/臣察實澄汰至是南京兵部覈武職之胃濫者具名)
　(以聞中率多内臣厮養/乃寢前詔令任事如故)
秋八月己邜朔日有食之
以萬通家人徐逹為指揮僉事予世襲
　(萬通貴妃弟也少業貲既驟貴益貪黷無厭日命其/家人牟利四方徐逹以善居竒為通所喜因得官百)
　(戸通殁帝春通不已庶子方二嵗養子方四嵗俱授/官而逹亦得擢至指揮僉事秩正四品許傳襲不替)
　(逹嘗奏請兩淮塩引三萬時帝己漸惡乞鹽之擾猶/命立予之其荷思寵如此初通父貴姓醇謹見子姓)
　(皆得官毎憂形于色曰吾家徳不勝福何以堪也諸/子或屑越賜物輒或曰縣官所賜皆著籍他日復宣)
　(索汝曹將重得罪諸子竊笑以為迂自貴卒後通與/其兄喜弟逹等逐日驕横其家慿倚恩春聲勢烜赫)
　(矣/)質實(萬通諸城人錦/衣指揮貴之子)
九月劉珝罷
　(萬安與南人相黨附珝及尹旻王越又與北人為黨/顧珝性疎直自以宫僚舊臣遇事無所曰䕶刑部員)
　(外郎林俊以劾梁芳繼曉下獄珝于帝前解之李孜/省輩左道亂政欲動揺東宮珝密疏諫帝皆不悦珝)
　(又素薄安嘗斥安負國無恥安忿日夜思中珝汪直/寵衰安偵知西厰可罷邀珝同奏珝懲商輅前事且)
　(見言官方交章請罷皆不允以為直寵固無恙也因/辭不與安逐獨奏之隂使人訐珝與直有連帝疑未)
　(發安又使人為劉公子曲増飾穢語雜教坊院本奏/之劉公子謂珝子鎡也帝怒遣中官持手封書一凾)
　(詣閣乃人訐珝書安與劉吉佯驚敕言當令乞休去/以全始終翌日珝具䟽乞休詔允之其實排珝使去)
　(者安吉兩/人謀也)
冬十一月召馬文升為兵部尚書
　(汪直敗之嵗文升復官致仕其明年起為左副都御/史巡撫遼東文升凡三至遼軍民聞其來皆鼓舞益)
　(禁益中官總兵使不得朘削衆益大喜逾年進右都/御史總督漕運㑹淮安及徐和二州饑移江南糧十)
　(萬石鹽價銀五萬兩振之尋即有是命時李孜省方/怙寵文升既入朝頗惡其為人有所言孜省亦深嫉)
　(文升/矣)
十二月以彭華為吏部左侍郎兼翰林學士入内閣預
機務
　(華深刻多計數善伺人短與萬安李孜省相結得入/閣素嫉尹旻與安等伺得旻子侍講龍諸隂事下龍)
　(詔獄執訊午門多所株連旻致仕去龍除/名由是人皆畏華而惡之踰年以風疾罷)質實(按尹/龍之)
　(獄事載憲宗實錄旻鄉人有武選郎鄒襲者以司吏/樊忠韓錫盗敕事發坐防範不謹調外襲素與旻子)
　(龍及侍讀焦芳交善因謀為指揮張旺等一百二十/三人保留襲疏上之既下吏部議旻復奏曰此公論)
　(也乞復襲官帝已疑旻私襲曰爾何繇知為公論然/尚勉從旻議不深責旻也未幾東厰緝事者發襲等)
　(交通狀旻自服罪帝責其徇情妄奏落旻太子太傳/為太子少保時二十二年四月也甫踰月而厰校又)
　(發龍納賄事給事中張雄劉清劉昇御史陳孜等交/章劾龍并及旻帝宥旻而下龍錦衣衛獄令法司㑹)
　(鞫于午門通判王範經厯張璲並以賂龍得官逮訊/詞連郎中劉紳員外郎董寧同知朱紳副使謝顯王)
　(錦馮蘭六人獄上命旻以尚書致仕龍削籍範等謫/有差侍郎耿裕黎淳以阿黙停禄三月而焦芳坐為)
　(襲莗保留疏謫同知于是御史吕璋等復劾侍郎侣/鍾秦紘大理寺丞劉瓛寺副蘇㤗大僕寺卿張海順)
　(天府丞黄傑洗馬羅景給事中馬龍御史劉璧于壁/高輔張鼐編修王敕員外郎楊棨袁弼皆以山東人)
　(坐旻黨調降龍/獻之本末如此)
(丙/午)二十二年秋七月前少保謹身殿大學士商輅卒
　(輅再入閣前後預機務二十一年家居十年卒年七/十三贈太傅諡文毅輅平粹簡重寛厚有容臨大事)
　(决大議毅然莫能奪既謝政劉吉過訪邸第見其子/孫林立歎曰吉與公同事厯年未嘗見公筆下妄殺)
　(一人宜天之報公厚輅曰正/不敢使朝廷妄殺一人耳)
八月謫江西巡撫閔珪為廣西按察使陜西巡撫鄭時
為貴州左參政
　(江西南贑諸郡多盗率獻貲強宗投為僕事發輒相/倚庇拒有司不就捕珪請連坐其主以清盗藪法司)
　(議從之而㤗和尹直新建謝一䕫皆怒珪竟謫官廣/西命下一䕫喜謂人曰珪之謬也非吾孜省密啓于)
　(帝吾鄉縉紳尚得高枕乎人乃知珪之左降李孜省/力也鄭時自十九年撫陜西頻嵗大餞人相食請于)
　(朝發帑金十萬轉漕四十石躬督屬吏給振銖粒皆/有籍無敢漁者所全活甚衆㑹孜省以災異貶頃之)
　(復用事與梁芳亂政如故時聞之歎曰如此則災未/有已也吾安可以外吏循黙遂條上五事曰盡誠敬)
　(以回天意明義理以杜妖妄減供奉以蘇民困重名/器以待有功罷傳奉以抑僥倖盖為芳孜省發也疏)
　(入尋有貴州參政之貶陜民哭送之至遮道不得行/帝聞頗悔為斥傳奉官十人繫六人獻詔自今中㫖)
　(授官者俱覆奏然不罪芳孜省也時有御史姜昂者/亦憤孜省等亂政倡同官疏劾其罪帝怒昂妄言杖)
　(午門/外)質實(㤗和隋改西昌縣置太和元升州明改太/和縣屬吉安府新建宋析南昌縣地置明)
　(屬南昌府今並因之閔珪字朝瑛烏程人鄭時字宗/良舒城人姜昂字恒頫太倉州人謝一䕫字大韶新)
　(建人初冐/姓王後改)
九月罷南京兵部尚書王恕出馬文升代之
　(前二年恕自應天巡撫改南京兵部尚書林俊以劾/梁芳繼曉下獄恕疏争俊不當罪帝不懌恕侃侃論)
　(列無所避先後應詔陳言者二十一建白者三十九/皆力阻權倖天下傾心慕之過朝事有不可必曰王)
　(公胡不言也或又曰公疏且至矣已恕疏果至時為/謡曰兩京十二部獨有一王恕于是貴近皆側目帝)
　(亦頗厭苦之是年起用傳奉官恕諌尤切帝愈不恱/㑹南京兵部侍郎馬顯乞罷怱附批曰王恕老劣矣)
　(亦令致仕而文升為李孜省所譖遂出以代怒一舉/而閒廢兩名臣朝野大駭工部主事王純疏請留恕)
　(命杖之貶/二秩外調)質實(馬顯字文明廣平/人王純仙居人)
逮廣東布政使陳選道卒
　(選于天順中巡按江西盡斥貪殘吏成化初督學河/南汪直出巡都御史以下皆拜謁選獨長揖久之進)
　(按察使决遣輕繫數百人重囚多所平反囹圄為空/治尚簡易獨于贓吏無所假厯廣東左右布政時詔)
　(減省貢獻而市舶中官韋眷肆横奏乞均徭户六十/人添辦方物選持詔書争帝命與其半春由是怒選)
　(畨人馬力麻詭稱蘇門答剌使臣欲入貢私市易眷/利其厚賂將許之選聞立逐之畨禺令高瑶發眷通)
　(畨事没其貲巨萬入官都御史宋旻不敢結選移檄/奬之且聞于朝春恨選益甚逐誣選瑶朋比為貪墨)
　(遣刑部郎中李行及廵按御史徐同愛勘之眷賄選/所黜吏張褧令誣証褧堅不從拷掠無異辭行等畏)
　(眷竟以誣獄上與瑶俱被逮士民數萬號泣遮留使/者辟除乃得出至南昌疾作行阻其醫藥竟卒張褧)
　(聞選死哀悼乃上書曰竊見故罪人選孑處羣邪之/中獨立衆憎之地太監韋眷通畨敗露知縣瑶按法)
　(持之選移文奬勸以激貪懦固賢監司事也都御史/宋旻及同愛怯勢養奸致眷横行胸臆穢衊清流勘)
　(官李行頤指煆煉竟無左証臣本小吏詿誤觸法被/選黜罷實臣自取眷謂臣憾選厚賂噉臣臣雖胥役)
　(敢昧素心行等逮臣致理拷掠百端臣忍死籲天終/無異口行等乃文致其罪選故剛直不堪屈辱憤懣)
　(旬日身嬰重疾行等幸其殞身阻其醫療訖命之日/密走報眷小人侫毒一至于此臣擯黜罪人秉耒田)
　(野百無所圖誠痛忠良銜/屈而為聖朝累也不報)質實(陳選字士賢臨海人/後家于鄞案明史選)
　(傳𢎞治初主事林沂疏雪選寃詔復官禮𦵏正徳中/追贈光禄卿諡忠愍宋旻字宏澤淳安人李行新喻)
　(人徐同愛/常山人)
遣刑部左侍郎何喬新勘播州土司訟
　(初巡撫張瓚之奏設安寧宣撫也受播州致仕宣慰/掦輝屬因請任輝庶長子友為使而友忮其弟愛嗣)
　(輝職雖授宣撫使意未慊輝没友與長官張淵謀刺/愛不果遂誣奏愛居處器用僭擬朝廷又通唐府宻)
　(書往來私習兵法天文謀不軌事乃遣喬新住勘將/行請曰楊氏主播州五百餘年諸蠻服從久矣厯代)
　(寛以文法蓋治之以不治也今但宜二人面質眞偽/無令驚疑帝是之喬新至盡得其始末白愛誣奪友)
　(官遷保寧覊管斬/張淵播州遂安)質實(唐府謂定王桱孫莊王芝/址也成化十二年襲封)
以尹直為戸部左侍郎兼翰林學士入内閣預機務
　(直明敏博學練習朝章而躁于進取性矜忌不自檢/飭前為侍讀學士覬擢禮部侍郎而尚書尹旻不欲)
　(薦直直竟以中㫖得之翼日遇旻于朝舉笏謝旻曰/公所謂簡在帝心者由是兩人交惡直尋以憂去服)
　(除起南京吏部侍郎就改禮部凡在南部八年鬱鬱/不得志屬其黨萬安謀内召旻輒持不可諸朝臣亦)
　(皆畏直幸其在南卒倚安及李孜省力召為兵部侍/郎益比孜省與彭華共傾旻以洩怨至是復由中㫖)
　(入閣物/論鄙之)
(丁/未)二十三年春正月皇貴妃萬氏卒
　(妃服用器物窮極僭擬中官侫倖錢能覃勤汪直梁/芳韋興輩皆假貢獻苛斂民財傾竭府庫以結妃歡)
　(四方進奉異物皆歸之父兄弟姪皆授都督指揮千/百戸等官性嫉妬掖庭御幸有身飲藥傷墜者無數)
　(至是卒帝震悼輟朝七日諡/曰恭肅端愼榮靖皇貴妃)
命南京右都御史屠滽諭䕶占城王古來歸國
　(初安南黎灝據占城復發兵執王弟盤羅茶悦王孫/齋亞麻弗菴與弟古來走佛靈山避難中朝屢諭灝)
　(返侵地灝率詭辭對其後乃訪齋亞麻弗菴立之畀/以國南邉地而占城故壤凡二十七所四府一州二)
　(十二縣里計三千五百有竒割畀纔十之二餘為灝/據如故王孫既新立遣使請封給事中馮義行人張)
　(瑾齎印冊在行而聞王孫死慮空還失利亟抵其國/封提婆苔為王獲厚賂而返提婆苔者灝偽敕所封)
　(占城畔人也義返至海洋病死瑾自廣東上其事詭/言王孫為弟古來所弑不得已封其國所欲立者而)
　(古來貢使已前至方告齋亞麻弗菴之䘮請嗣封且/乞宣諭安南悉還故壤猶不知提婆苔之據其國也)
　(于是禮官劾瑾妄下錦衣獄訊之伏罪論斬尋勅古/來撫諭提婆苔令上國王印提婆苔不受命乃遣給)
　(事中李孟暘行人葉應冊封古來為國王孟暘以提/婆苔方竊據憚行請傳諭古來詣廣東受封古來乃)
　(自老撾挈家赴崖州封事竣欲躬詣闕廷奏安南之/罪總督宋旻以聞廷議遣大臣經理其事因以命滽)
　(至廣東即傳檄安南宣示禍福募健卒二千人駕海/舟二十艘䕶古來還國安南以滽大臣奉特遣不敢)
　(抗古來/乃得人)質實(屠滽字朝宗鄞縣人馮義韓城人張瑾/吳縣人李孟暘睢州人葉應歸善人)
二月以李孜省為禮部右侍郎
　(孜省既貶復用益作威福假扶鸞術言江西人赤心兵/報國于是致仕副都御史劉敷禮部郎中黄景南京)
　(部侍郎尹直工部尚書李裕禮部侍郎謝一䕫皆因/之以進執政大臣萬安劉吉從而附麗之所喜者則)
　(援之通顯所怒者則搆之貶斥憾應天府丞楊守隨/嘗劾已譖于帝謫南寧知府去他所排擠甚衆朝野)
　(側目前年冬擢通政使至是進禮部侍郎掌通/政司如故一時侫倖竊權寵者無與侔比矣)質實
　(黄景上高人李裕字咨徳豐城人由南京都御史召/為工部尚書尋改吏部與閣臣彭華並以賄孜省得)
　(擢時人為之謡曰八百憲臺陞李裕三千館/閣薦彭華孝宗實錄于華之卒載其語云)
　　發明(明季門户之習為一代深錮之患然當成化/以前末有顯然援結芘其鄉里連及闔省者)
　　(也自李孜省擅寵薦引鄉人彭華入閣復假邪術/言江西人赤心報國而同省大臣皆因之以進厥)
　　(後孜省既敗焦芳用事銜孜省輩之黜已遂減江/西觧額且榜禁之使不得選朝官譽北故南相尋)
　　(報復黨禍之結自此始矣夫人臣植黨樹援未有/不害于而國者然多以學術意氣私相矜許乆之)
　　(乃成角立之𫝑若孜省者一佞倖小人習五雷道/法迎合憲宗意㫖與奸僧繼曉竊取尊顯偶假扶)
　　(鸞仙鬼之伎遂開朋黨比附之/門使朝局為之一變可不愼歟)
秋七月封子五人為王
　(祐杬興王祐棆岐王祐檳/益王祐楎衡王祐橒雍王)質實(明史諸王傳岐王憲/宗第五子後之藩徳)
　(安益王第六子後之藩建昌衡王第七子後之藩青/州雍王第八子後之藩衡州岐王永王皆邵太后生)
　(益王衡王皆/張徳妃生)
八月帝崩
　(是月庚辰帝不豫甲申命皇太子/視朝于文華殿戊子大漸己丑崩)
九月太子祐樘即位赦
　(是為孝宗以明/年為𢎞治元年)
太監梁芳方士李孜省等及外戚萬喜以罪謫戍有差
　(言官劾孜省及其黨鄧常恩趙玉芝交結太監芳外/戚喜等諸不法事論死上以宅憂謫芳南京少監喜)
　(指揮使孜省常恩玊芝等戍陜西邉芳等既謫戍遇/赦當還印綬監太監蔣琮言芳等罪大不當赦復逮)
　(下獄孜省不勝搒掠死常恩玊/芝尋復遇赦仍徙邉方廢死)
冬十月罷傳奉官奪僧道封號
　(帝用科道言降黜傳奉官通政任傑侍郎蒯鋼指揮/僉事王榮等二千餘人罷遣禪師眞人等二百四十)
　(餘人法王佛子國師等七百八十/餘人並追誥敕印仗遣歸本土)質實(任傑王榮皆/不知何許人)
尊皇太后為太皇太后皇后為皇太后立皇后張氏
　(先是孝穆太后薨外廷藉藉指萬貴妃帝即位魚臺/丞徐頊疏請上母妃尊諡遷葬並追究薨故廷臣議)
　(建萬氏戚屬下錦衣鞫治萬安懼不知所出曰我久/與萬家不往來劉吉亦有運自危與尹直共擬㫖寢)
　(之帝仁厚恐傷先帝/意不問安吉得無事)質實(皇后張氏/興濟人)
萬安罷
　(安草登極詔書禁言官風聞言事中外譁然安尋亦/悔之及上兩宫尊號遂詔陳天下利弊御史湯鼐詣)
　(閣安從容曰此非裏面意吾輩維持君等耳鼐即以/其語聞謂安歸過于君無人臣禮于是庶吉士鄒智)
　(御史文貴姜洪等交章列其罪狀先是歙人倪進賢/者粗涉書史無行謟事安日與講房中術安暱之因)
　(令就試得進士授為庶吉士除御史帝一日于宫中/得疏一小篋皆論房中術者末署曰臣安進帝令懷)
　(恩特至閣曰此大臣所為邪安愧汗伏地不能出聲/及諸臣彈章入復令思就安讀之安數跪起求哀無)
　(去志思直前摘其牙牌曰可去矣始惶懼歸第乞休安/去時年七十餘在道猶望三台星冀復用居一年卒)
　(在政府二十年每遇試必其門生為考官子孫甥壻/多登第者子翼南京禮部侍郎孫𢎞璧翰林緺修安)
　(死無幾翼𢎞璧/相繼死安遂絶)質實(湯鼐字用之夀州人鄒智字汝/愚合州人文貴湘鄉人姜洪字)
　(希範廣/徳人)
追諡母紀氏為孝穆皇太后
　(帝悲念太后遣人求太后家先是太后在宫中嘗自/言家賀縣姓紀㓜不能知親族也于是有妄冒太后)
　(戚畹以希寵貴者十數輩後事露皆謫戍而太后家/終不可得其後禮臣上言可倣太祖封徐王故事定)
　(擬太后父母封號立祠桂林致祭帝詔曰孝穆太后/早棄朕躬毎一思念惄焉如割初謂宗親尚可旁求)
　(寧受百欺冀獲一是卿等謂嵗久無從物色請加封/立廟以慰聖母之心皇祖既有故事朕心雖不忍又)
　(奚敢違逐封后父慶元伯后母伯夫人立廟桂林府/有司嵗時祀焉大學士尹直撰冊文有云覩漢家堯)
　(母之門増宋室仁宗之慟帝/燕聞念誦輒欷歔泣下也)質實(賀縣漢臨賀縣唐/為賀州治明洪武)
　(初以臨賀省入賀州尋降/州為縣屬桂林府今因之)
以吏部左侍郎徐溥兼翰林學士入内閣預機務
　(尋進禮部尚書兼文淵閣大學士已劉吉罷去遂為/首輔漙承吉恣睢之後鎭以安静務守成法嘗曰祖)
　(宗法度所以惠元元者至矣患/不能守耳時人比之漢丙吉云)質實(徐漙字時/用宜興人)
十一月召王恕為吏部尚書以馬文升為左都御史
　(時恕致仕家居言官論安者輒薦恕司禮監懷恩亦/素重之力勸帝故即家起用之而文升亦以時望得)
　(内/召)
尹直罷以劉健為禮部右侍郎兼翰林學士入内閣預
機務
　(給事中宋琮御史許斌言直自為侍郎以至入閣夤/緣攀附皆取中㫖帝于是薄其為人令致仕健學問)
　(深粹以身任天下之重先為少詹事充東宫講官受/知于帝帝立乃有是命于時羣邪漸黜衆正並升海)
　(内欣然/望治矣)質實(劉健字希賢洛陽人宋/琮隴西人許斌陽曲人)
禮部左侍郎邱濬進大學衍義補
　(濬以眞徳秀大學衍義止述修身齊家事而治國平/天下闕焉乃博採羣書以補之至是表上于朝帝稱)
　(善進濬尚書賚金幣詔刋行其書既而濬以書中所/載皆可見之行事請摘其要者下内閣議行之帝報)
　(可/)質實(大學衍義補六十一卷誠意正心之要曰審㡬微/治國平天下之要曰正朝廷曰正百官曰固邦)
　(本曰制國用曰明禮樂曰秩祭祀曰崇教化曰備/規制曰愼刑憲曰嚴武備曰固封圉曰成功化)
十二月葬荗陵
　(諡曰繼天凝道誠明仁敬崇文肅/武宏徳聖孝純皇帝廟號憲宗)質實(荗陵在昌平/州聚寶山東)
　(少/南)
　　(明史贊曰憲宗早正儲位中更多故而踐阼之後/上景帝尊號䘏于謙之寃抑黎淳而召商輅恢恢)
　　(有人君之度矣時際休明朝多耆彦帝能篤于任/人謹于天戒蠲賦省刑閭里日益充足仁宣之治)
　　(于斯復見顧以任用汪直西厰横恣盗竊威柄稔/惡弄兵夫明斷如帝而為所蔽惑久而後覺婦寺)
　　(之禍固/可畏哉)
　
　
　
　
　
　
　
　
　
　
　
　
　御定資治通鑑綱目三編卷十五
