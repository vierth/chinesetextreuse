一百三
　　宋　　宣　　城　　太　　守范　煜撰
　　唐　　章　　懷　　太　　子　　賢注
　劉虞公孫瓚陶謙列傳第六十三
　　劉虞傳
劉虞字伯安東海郯人也(謝承書曰虞父舒丹陽太守/虞通五經東海王恭之後○)
(劉攽曰注案王/恭當作恭王)祖父嘉光禄勲虞初舉孝亷稍遷幽州
刺史民夷感其徳化自鮮卑烏桓夫餘穢貊之輩皆隨
時朝貢無敢擾邊者百姓歌悅之公事去官中平初黄
巾作亂攻破冀州諸郡拜虞甘陵相綏撫荒餘以蔬儉
率下遷宗正後車騎将軍張溫討賊邊章等發幽州烏
桓三千突騎而牢稟逋懸皆畔還本國(前書音義曰牢/賈直也稟食也)
(言軍糧/不續也)前中山相張純私謂前太山太守張舉曰今烏
桓既畔皆願為亂涼州賊起朝廷不能禁又洛陽人妻
生子兩頭此漢祚衰盡天下有兩主之徴也子若與吾
共率烏桓之衆以起兵庶幾可定大業舉因然之四年
純等遂與烏桓大人共連盟攻薊下燔燒城郭虜略百
姓殺䕶烏桓校尉箕稠右北平太守劉政遼東太守陽
終等衆至十餘萬屯肥如(肥如縣屬遼西郡/故城在今平州)舉稱天子
純稱彌天將軍安定王移書州郡云舉當代漢告天子
避位勑公卿奉迎純又使烏桓峭王等(峭音七/笑反)歩騎五
萬入青冀二州攻破清河平原殺害吏民朝廷以虞威
信素著恩積北方明年復拜幽州牧虞到薊罷省屯兵
務廣恩信遣使告峭王等以朝恩寛𢎞開許善路又設
賞購舉純舉純走出塞餘皆降散純為其客王政所殺
送首詣虞靈帝遣使者就拜太尉封容丘侯(容丘縣屬/東海郡)
及董卓秉政遣使者授虞大司馬進封襄賁侯初平元
年復徵代袁隗為太傅道路隔塞王命竟不得達舊幽
部應接荒外資費甚廣歲常割青冀賦調二億有餘以
給足之時處處斷絶委輸不至而虞務存寛政勸督農
植開上谷胡市之利通漁陽鹽鐵之饒民悅年登穀石
三十青徐士庶避黄巾之難歸虞者百餘萬口皆收視
溫恤為安立生業流民皆忘其遷徙虞雖為上公天性
節約敝衣繩履食無兼肉遠近豪俊夙僭奢者莫不改
操而歸心焉(夙猶/舊也)初詔令公孫瓚討烏桓受虞節度瓚
但務會徒衆以自强大而縱任部曲頗侵擾百姓而虞
為政仁愛念利民物由是與瓚漸不相平二年冀州刺
史韓馥勃海太守袁紹及山東諸将議以朝廷幼冲逼
於董卓(時獻帝/年十歲)遠隔關塞不知存否以虞宗室長者欲
立為主乃遣故樂浪太守張岐等齎議上虞尊號虞見
岐等厲色叱之曰今天下崩亂主上蒙塵(左傳曰周襄/王出奔于鄭)
(魯臧文仲曰天/子蒙塵于外)吾被重恩未能清雪國恥諸君各據州
郡宜共勠力(說文曰勠力幷力也左傳曰/勠力同心音力凋反又音六)盡心王室而
反造逆謀以相垢誤邪固拒之馥等又請虞領尚書事
承制封拜復不聽遂收斬使人於是選掾右北平田疇
從事鮮于銀(魏志曰田疇字子春右北平無終人好讀/書善擊劒劉虞署為從事太祖北征烏桓)
(令疇将衆上徐無出盧龍歴平剛登白狼堆去柳城二/百餘里虜乃驚太祖與戰大斬獲論功封疇疇上疏自)
(陳大祖令夏侯惇喻之疇曰/豈可費盧龍塞以易賞禄哉)蒙險間行奉使長安獻帝
既思東歸見疇等大悅時虞子和為侍中因此遣和潛
從武關出告虞将兵來迎道由南陽後将軍袁術聞其
狀遂質和使報虞遣兵俱西虞乃使數千騎就和奉迎
天子而術竟不遣之初公孫瓚知術詐固止虞遣兵虞
不從瓚乃隂勸術執和使奪其兵自是與瓚仇怨益深
和尋得逃術還北復為袁紹所留瓚既累為紹所敗而
猶攻之不已虞患其黷武(黷猶慢也數也尚/書曰黷於祭祀也)且慮得志
不可復制固不許行而稍節其稟假瓚怒屢違節度又
復侵犯百姓虞所賚賞典當胡夷(當音丁/浪反)瓚數抄奪之
積不能禁乃遣驛使奉章陳其暴掠之罪瓚亦上虞稟
糧不周二奏交馳互相非毁朝廷依違而已瓚乃築京
於薊城以備虞(京高丘也言高築丘壘/以備虞焉解見獻帝紀)虞數請瓚輒稱
病不應虞乃密謀討之以告東曹掾右北平魏攸攸曰
今天下引領以公為歸謀臣爪牙不可無也瓚文武才
力足恃雖有小惡固宜容忍虞乃止頃之攸卒而積忿
不已四年冬遂自率諸屯兵衆合十萬人以攻瓚将行
從事代郡程緒免胄而前曰公孫瓚雖有過惡而罪名
未正明公不先告曉使得改行而兵起蕭牆非國之利
加勝敗難保不如駐兵以武臨之瓚必悔禍謝罪所謂
不戰而服人者也虞以緒臨事沮議遂斬之以徇戒軍
士曰無傷餘人殺一伯珪而巳時州從事公孫紀者瓚
以同姓厚待遇之紀知虞謀而夜告瓚瓚時部曲放散
在外倉卒自懼不免乃掘東城欲走虞兵不習戰又愛
人廬舎勑不聽焚燒急攻圍不下瓚乃簡募銳士數百
人因風縱火直衝突之虞遂大敗與官屬北奔居庸縣
(居庸縣屬上/谷郡有關)瓚追攻之三日城陷遂執虞幷妻子還薊
猶使領州文書會天子遣使者段訓增虞封邑督六州
事拜瓚前將軍封易侯假節督幽幷青冀瓚乃誣虞前
與袁紹等欲稱尊號脅訓斬虞於薊市先坐而呪曰若
虞應為天子者天當風雨以相救時旱埶炎盛遂斬焉
傳首京師故吏尾敦於路劫虞首歸葬之(尾敦/姓名)瓚乃上
訓為幽州刺史虞以恩厚得衆懷被北州百姓流舊莫
不痛惜焉初虞以儉素為操冠敝不改乃就補其穿及
遇害瓚兵搜其内而妻妾服羅紈盛綺飾時人以此疑
之和後從袁紹報瓚云
　　公孫瓚
公孫瓚字伯珪遼西令支人也(令音力定反/支音巨移反)家世二千
石瓚以母賤遂為郡小吏為人羙姿貎大音聲言事辯
慧(典略曰瓚性辯慧每白/事常兼數曹無有忘誤)太守竒其才以女妻之(魏志/云侯)
(太守妻/之以女)後從涿郡盧植學於緱氏山中略見書傳舉上
計吏太守劉君坐事檻車徵官法不聽吏下親近瓚乃
改容服詐稱侍卒身執徒養御車到洛陽太守當徙日
南瓚具豚酒於北芒上祭辭先人酹觴祝曰昔為人子
今為人臣當詣日南日南多瘴氣恐或不還便當長辭
墳塋慷慨悲泣再拜而去觀者莫不歎息既行於道得
赦瓚還郡舉孝亷除遼東屬國長史嘗從數十騎出行
塞下卒逢鮮卑數百騎瓚乃退入空亭約其從者曰今
不奔之則死盡矣乃自持兩刃矛馳出衝賊殺傷數十
人瓚左右亦亡其半遂得免中平中以瓚督烏桓突騎
車騎将軍張溫討涼州賊(賊即邊/章等)會烏桓反畔與賊張
純等攻擊薊中瓚率所領追討純等有功遷騎都尉張
純復與畔胡丘力居等寇漁陽河間勃海入平原多所
殺畧瓚追擊戰於屬國石門(石門山名在今營/州柳城縣西南)虜遂大
敗棄妻子踰塞走悉得其所畧男女瓚深入無繼反為
丘力居等所圍於遼西管子城二百餘日糧盡食馬馬
盡煮弩楯力戰不敵乃與士卒辭訣各分散還時多雨
雪墜阬死者十五六虜亦飢困遠走柳城(○劉攽曰案/逺當作還)
詔拜瓚降虜校尉封都亭侯復兼領屬國長史職統戎
馬連接邊寇毎聞有驚(○劉攽曰/驚當作警)瓚輒厲色憤怒如赴
讎敵望塵奔逐或繼之以夜戰虜識瓚聲憚其勇莫敢
抗犯瓚常與善射之士數十人皆乗白馬以為左右翼
自號白馬義從烏桓更相告語避白馬長史乃畫作瓚
形馳騎射之中者咸稱萬歲虜自此之後遂遠竄塞外
瓚志埽滅烏桓而劉虞欲以恩信招降由是與虞相忤
初平二年青徐黄巾三十萬衆入勃海界欲與黑山合
瓚率歩騎二萬人逆擊於東光南大破之(東光今/滄州縣)斬首
三萬餘級賊棄其車重數萬兩奔走渡河瓚因其半濟
薄之賊復大破死者數萬流血丹水收得生口七萬餘
人車甲財物不可勝算威名大震拜奮武将軍封薊侯
瓚既諫劉虞遣兵就袁術而懼術知怨之乃使從弟越
將千餘騎詣術自結術遣越隨其将孫堅擊袁紹将周
昕越為流矢所中死瓚因此怒紹遂出軍屯槃河将以
報紹(槃即爾雅九河鉤槃之河其/枯河在今滄州樂陵縣東南)乃上疏曰臣聞皇羲
已來君臣道著張禮以導人設刑以禁暴今車騎將軍
袁紹託承先軌爵任崇厚而性本淫亂情行浮薄昔為
司隸値國多難太后承攝何氏輔朝(謂何/進也)紹不能舉直
錯枉而專為邪媚招來不軌疑誤社稷至令丁原焚燒
孟津(續漢書曰何進欲誅中常侍趙忠等進乃詐令武/猛都尉丁原放兵數千人為賊於河内稱黑山伯)
(上事以誅忠等為辭燒平隂/河津莫府人舍以怖動太后)董卓造為亂始紹罪一也
卓既無禮帝主見質紹不能開設權謀以濟君父而棄
置節傳(傳音丁/戀反)迸竄逃亡忝辱爵命背違人主紹罪二
也紹為勃海當攻董卓而黙選戎馬不告父兄至使太
傅一門纍然同斃不仁不孝紹罪三也(左傳曰兩釋纍/囚杜預曰纍繫)
(也前書音義曰諸不以罪死曰纍斃踣也董卓恨紹起/兵山東乃誅紹叔父太傅隗及宗族在京師者盡誅滅)
(之/)紹既興兵渉歴二載不恤國難廣自封植乃多引資
糧專為不急割刻無方考責百姓其為痛怨莫不咨嗟
紹罪四也逼迫韓馥竊奪其州矯刻金玉以為印璽毎
有所下輒皁囊施檢文稱詔書(漢官儀曰凡章表皆啟/封其言密事得皁囊説)
(文曰檢書署也今俗/謂之排其字從木)昔亡新僭侈漸以即眞(亡新/王莽)觀紹
所擬將必階亂(階梯也詩曰/職為亂階)紹罪五也紹令星工伺望
祥妖(星工善/星者)賂遺財貨與共飲食尅㑹期日攻鈔郡縣
此豈大臣所當施為紹罪六也紹與故虎牙都尉劉勲
首共造兵勲降服張楊累有功效而以小忿枉加酷害
信用䜛慝濟其無道紹罪七也故上谷太守高焉故甘
陵相姚貢紹以貪惏(惏音力/含反)横責其錢錢不備畢二人
幷命紹罪八也春秋之義子以母貴(公羊傳曰桓公幼/而貴隱公長而卑)
(子以母貴母/以子貴也)紹母親為傅婢地實微賤據職高重享福
豐隆有茍進之志無虛退之心紹罪九也又長沙太守
孫堅前領豫州刺史遂能驅走董卓掃除陵廟忠勤王
室其功莫大紹遣小将盜居其位斷絶堅糧不得深入
使董卓久不服誅紹罪十也昔姬周政弱王道陵遲天
子遷徙諸侯背畔故齊桓立柯會之盟(春秋公會齊侯/盟于柯公羊傳)
(曰齊桓公之信著於/天下自柯之盟始也)晉文為踐土之會(踐土鄭地也左/傳周襄王出居)
(於鄭晉文公重耳為踐土之/㑹率諸侯朝天子以成霸功)伐荆楚以致菁茅(菁茅靈/茅以供)
(祭祀也左傳曰僖四年齊桓伐楚責之曰爾/貢苞茅不入王祭不供無以縮酒寡人是徵)誅曹衛以
章無禮(左傳僖二十八年晉侯伐曹假道於衛衛人/不許還自河南濟侵曹伐衛責其無禮也)臣
雖闒茸名非先賢(闒猶下也茸細也闒音/吐盍反茸音人勇反)蒙被朝恩負
荷重任職在鈇鉞奉辭伐罪(鈇音方于反莖/刃也鉞斧也)輙與諸將
州郡共討紹等若大事克㨗罪人斯得(尚書周公東征/三年罪人斯得)
庶續桓文忠誠之效遂舉兵攻紹於是冀州諸城悉畔
從瓚紹懼乃以所佩勃海太守印綬授瓚從弟範遣之
郡欲以相結而範遂背紹領勃海兵以助瓚瓚乃自署
其將帥為青冀兗三州刺史又悉置郡縣守令與紹大
戰於界橋(橋名解見/獻帝紀)瓚軍敗還薊紹遣将崔巨業将兵
數萬攻圍故安不下退軍南還瓚将歩騎三萬人追擊
於巨馬水(水在幽州歸義縣界/自易州遒縣界流入)大破其衆死者七八千
人乘勝而南攻下郡縣遂至平原乃遣其青州刺史田
楷據有齊地紹復遣兵數萬與楷連戰二年糧食並盡
士卒疲困互掠百姓野無青草(左傳齊侯伐魯語展喜/曰室如懸磬野無青草)
(何恃而/不恐)紹乃遣子譚為青州刺史楷與戰敗退還是歲
瓚破禽劉虞盡有幽州之地猛志益盛前此有童謠曰
燕南垂趙北際中央不合大如礪唯有此中可避世瓚
自以為易地當之遂徙鎭焉(前書易縣屬涿郡續漢志/曰屬河間瓚所居易京故)
(城在今幽州歸/義縣南十八里)乃盛脩營壘樓觀數十臨易河通遼海
劉虞從事漁陽鮮于輔等合率州兵欲共報瓚輔以燕
國閻柔素有恩信推為烏桓司馬柔招誘胡漢數萬人
與瓚所置漁陽太守鄒丹戰於潞北斬丹等四千餘級
烏桓峭王感虞恩徳率種人及鮮卑七千餘騎共輔南
迎虞子和與袁紹将麴義合兵十萬共攻瓚興平二年
破瓚於鮑丘(鮑丘水名也又名路/水在今幽州漁陽縣)斬首二萬餘級瓚遂
保易京開置屯田稍得自支相持歲餘麴義軍糧盡士
卒飢困餘衆數千人退走瓚徼破之盡得其車重是時
旱蝗榖貴民相食瓚恃其才力不恤百姓記過忘善睚
眦必報州里善士名在其右者必以法害之常言衣冠
皆自以職分富貴不謝人惠故所寵愛類多商販庸兒
所在侵暴百姓怨之於是代郡廣陽上谷右北平各殺
瓚所置長吏復與輔和兵合瓚慮有非常乃居於高京
以鐡為門斥去左右男人七歲以上不得入易門專侍
姬妾其文簿書記皆汲而上之令婦人習為大言聲使
聞數百歩以傳宣教令疏逺賓客無所親信故謀臣猛
將稍有乖散自此之後希復攻戰或問其故瓚曰昔我
驅畔胡於塞表掃黄巾於孟津當此之時謂天下指麾
可定(九州春秋曰瓚曰始天/下兵起我謂唾手而決)至於今日兵革方始觀此
非我所决不如休兵力耕以救凶年兵法百樓不攻今
吾諸營樓樐千里(樐即櫓字見說文釋名/曰櫓露也上無覆屋)積穀三百萬
斛食此足以待天下之變建安三年袁紹復大攻瓚瓚
遣子續請救於黑山諸帥而欲自将突騎直出傍西山
以斷紹後長史關靖諫曰今將軍將士莫不懷瓦解之
心所以猶能相守者顧戀其老小而恃將軍為主故耳
堅守曠日或可使紹自退若舍之而出後無鎭重易京
之危可立待也瓚乃止紹漸相攻逼瓚衆日䠞乃却築
三重營以自固四年春黑山賊帥張燕與續率兵十萬
三道來救瓚未及至瓚乃宻使行人齎書告續曰昔周
末喪亂僵屍蔽地以意而推猶為否也不圖今日親當
其鋒袁氏之攻状若鬼神梯衝舞吾樓上鼓角鳴於地
中日窮月急不遑啟處鳥戹歸人滀水陵高(滀音丑六/反喻急也)
汝當碎首於張燕馳驟以告急父子天性不言而動(言/相)
(感/也)且厲五千鐵騎於北隰之中(下溼/曰隰)起火為應吾當自
内出奮揚威武決命於斯不然吾亡之後天下雖廣不
容汝足矣紹候得其書(獻帝春秋候者得書紹/使陳琳易其詞即此書)如期舉
火瓚以為救至遂便出戰紹設伏瓚遂大敗復還保中
小城自計必無全乃悉縊其姊妹妻子然後引火自焚
紹兵趣登臺斬之關靖見瓚敗歎恨曰前若不止將軍
自行未必不濟吾聞君子陷人於危必同其難豈可以
獨生乎乃策馬赴紹軍而死續為屠各所殺(屠各/胡號)田楷
與袁紹戰死鮮于輔將其衆歸曹操操以輔為度遼将
軍封都亭侯閻柔将部曲從曹操擊烏桓拜䕶烏桓校
尉封關内侯張燕既為紹所敗人衆稍散曹操將定冀
州乃率衆詣鄴降拜北平將軍封安國亭侯
論曰自帝室王公之胄皆生長脂腴不知稼穡其能厲
行飭身卓然不羣者或未聞焉(前書班固曰夫唯大雅/卓爾不羣者河間獻王)
(之謂歟故/論引焉)劉虞守道慕名以忠厚自牧(牧養也易曰/卑以自牧)美
哉乎季漢之名宗子也若虞瓚無間同情共力糾人完
聚稸保燕薊之饒(糾收也○劉攽曰糾人完聚稸案人/下少一字不成文理當有一衆字)
繕兵昭武(繕修也左傳/曰繕甲兵)以臨羣雄之隙舍諸天運徴乎
人文則古之休烈何逺之有(天運猶天命也人文猶人/事也易曰觀乎人文以化)
(成天/下)
　　陶謙
陶謙字恭祖丹陽人也(丹陽郡丹陽縣人也吳書曰陶/謙父故餘姚長謙少孤始以不)
(羈聞於縣中年十四猶綴帛為幡乘竹馬而戲邑中兒/童皆隨之故蒼梧太守同縣甘公出遇之見其容貎異)
(而呼之與語甚悦許妻以女甘夫人怒曰陶家兒遨戲/無度於何以女許之甘公曰彼有竒表長必大成遂與)
(之/)少為諸生仕州郡(吳書曰陶謙察孝亷拜尚書郎除/舒令郡太守張磐同郡先輩與謙)
(父友謙恥為之屈嘗舞屬謙謙不為起固強之乃/舞舞又不轉磐曰不當轉邪曰不可轉轉則勝人)四遷
為車騎將軍張溫司馬西討邊章會徐州黄巾起以謙
為徐州刺史擊黄巾大破走之境内晏然時董卓雖誅
而李傕郭氾作亂關中是時四方斷絶謙毎遣使間行
奉貢西京詔遷為徐州牧加安東将軍封溧陽侯(溧陽/今宣)
(州縣也/溧音栗)是時徐方百姓殷盛穀實甚豐流民多歸之而
謙信用非所刑政不理别駕從事趙昱知名士也而以
忠直見疏出為廣陵太守(謝承書曰謙奏昱/茂才遷為太守)曹宏等䜛
慝小人謙甚親任之良善多被其害由斯漸亂下邳閻
宣自稱天子(○劉攽曰案紀作闕宣仍云/闕黨童子之後此作閻誤)謙始與合從
後遂殺之而并其衆初曹操父嵩避難琅邪時謙别將
守隂平(縣名屬東海國故城/在沂州承縣西南)士卒利嵩財寶遂襲殺之
初平四年曹操擊謙破彭城傅陽(縣名屬彭城國本春/秋時偪陽也楚宣王)
(滅宋改曰傅陽故城/在今沂州承縣南)謙退保郯操攻之不能克乃還過
拔取慮睢陵夏丘皆屠之(取慮音秋閭縣名屬下邳郡/故城在今泗州下邳縣西南)
(睢陵縣在下邳縣東南夏丘縣/屬沛郡故城今泗州虹縣是)凡殺男女數十萬人雞
犬無餘泗水為之不流自是五縣城保無復行迹初三
輔遭李傕亂百姓流移依謙者皆殲(殲盡也左傳/曰門官殲焉)興平
元年曹操復擊謙略定琅邪東海諸縣謙懼不免欲走
歸丹陽會張邈迎吕布據兗州操還擊布是歲謙病死
初同郡人笮融(笮音側/格反)聚衆數百往依於謙謙使督廣
陵下邳彭城運糧遂斷三郡委輸大起浮屠寺(浮屠佛/也解見)
(西羌/傳)上累金盤下為重樓又堂閣周囘可容三千許人
作黄金塗像衣以錦綵毎浴佛輙多設飲飯布席於路
其有就食及觀者且萬餘人(獻帝春秋曰融敷席/方四五里費以巨萬)及曹
操擊謙徐方不安融乃将男女萬口馬三千匹走廣陵
廣陵太守趙昱待以賓禮融利廣陵資貨遂乘酒酣殺
昱放兵大掠因以過江南奔豫章殺郡守朱皓入據其
城後為揚州刺史劉繇所破走入山中為人所殺昱字
元逹琅邪人清已疾惡潛志好學雖親友希得見之為
人耳不邪聽目不妄視太僕种拂舉為方正
贊曰襄賁勵德維城燕北(勵勉/也)仁能洽下忠以衛國伯
珪疎獷武才趫猛(趫音去/驕反)虞好無終紹埶難並徐方殲
耗實謙為梗
　
　
　
　
　
　
　後漢書卷一百三
　後漢書卷一百三考證
公孫瓚傳於北芒上祭辭先人○何焯曰瓚遼西人安
　得有先墓在北芒
擊袁紹將周昕○昕魏志作昻
史臣論舍諸天運○(臣會汾/)按文義舍當作合
　
　
　
　
　
　
　
　
　
　
　後漢書卷一百三考證
