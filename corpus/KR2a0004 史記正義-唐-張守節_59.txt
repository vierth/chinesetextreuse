史記正義卷五十七
　　　　　　　　　　　　唐　張守節　撰
絳侯周勃世家第二十七　　史記五十七
絳侯周勃者沛人也其先卷人(括地志云故卷城在鄭/州原武縣西北七里釋)
(例地名云卷縣/所理垣雍城也)徙沛勃以織薄曲為生常為人吹簫給
䘮事材官引彊髙祖之為沛公初起勃以中㳙從攻胡
陵下方與方與反與戰却適攻豐擊秦軍碭東還軍留
及蕭復攻碭破之下下邑先登賜爵五大夫攻䝉虞取
之擊章邯車騎殿定魏地攻爰戚東緡(緡眉貧反括地/志云東緡故城)
(漢縣也在兖/州金鄉縣界)以往至栗(括地志云/屬沛郡也)取之攻齧桑先登擊
秦軍阿下破之追至濮陽下甄城攻都闗定陶襲取宛
朐(宛劬二音今曹州縣/在州西四十七里)得單父(善甫二音/宋州縣也)令夜襲取臨
濟攻張以前至卷破之擊李由軍雍邱下攻開封先至
城下為多後章邯破殺項梁沛公與項羽引兵東如碭
自初起沛還至碭一嵗二月楚懐王封沛公號安武侯
為碭郡長沛公拜勃為虎賁令以令從沛公定魏地攻
東郡尉於城武破之擊王離軍破之攻長社先登攻潁
陽緱氏(緱音勾/洛州縣)絶河津(即古平隂津在洛州/洛陽縣東北五十里)擊趙賁軍
尸北南攻南陽守齮破武闗嶢闗破秦軍於藍田至咸
陽滅秦項羽至以沛公為漢王漢王賜勃爵為威武侯
從入漢中拜為將軍還定三秦至秦賜食邑懐徳(括地/志云)
(懐徳故城在同州朝/邑縣西南四十三里)攻槐里好畤最擊趙賁内史保於
咸陽最比攻漆(今幽州新平/縣古漆縣也)擊章平姚卭軍西定汧(口/肩)
(反今隴州沂源縣/本漢汧縣地也)還下郿(音眉括地志云郿縣故城/在岐州郿縣東北十五里)頻
陽(括地志云頻陽故城在宜州士門縣南三里/今土門縣併入同官縣屬雍州宜州廢也)圍章邯
廢丘破西丞(括地志云西縣故城在秦州上邽縣/西南九十里本漢西縣也破西縣丞)擊盜
巴軍破之攻上邽(音圭秦/州縣也)東守嶢闗轉擊項籍攻曲逆
最還守敖倉追項籍籍已死因東定楚地泗川東海郡
凡得二十二縣還守雒陽櫟陽賜與潁陽侯共食鍾離
(括地志云穎隂故城在陳州南頓縣西/北鍾離故城在豪州鍾離縣東北五里)以將軍從髙帝
擊反者燕王臧荼破之易下(括地志云易縣故城在幽/州歸義縣東南十五里燕)
(桓侯所徙都/臨易是也)所將卒當馳道為多賜爵列侯剖符世世
勿絶食絳(括地志云絳邑城漢絳縣在絳州曲/沃縣南二里或以為秦之舊馳道也)八千一
百八十户號絳侯以將軍從髙帝擊反韓王信於代降
下霍人(霍音𤨏又音蘇寡反顔師古云音山寡反按霍/字當作䈗地理志云䈗人縣屬太原郡括地志)
(云䈗人故城在代州繁畤縣界漢䈗人/縣也按樊噲列傳作靃人其音亦同)以前至武泉(括/地)
(志云武泉故城在朔/州北二百二十里)擊胡騎破之武泉北轉攻韓信軍
銅鞮(括地志云銅鞮故城在潞州銅鞮縣東/十五里州西六十五里在并州東南也)破之還降
太原(并州縣從銅鞮/還并降六城也)六城擊韓信胡騎晉陽下破之下
晉陽後擊韓信軍於硰石(按在樓煩/縣西北)破之追北八十里
還破樓煩(地理志云在鴈門郡括/地志云在并州崞縣界)三城因擊胡騎平城
下(地理志云在鴈門郡括地志/云朔州定襄本漢平城縣)所將卒當馳道為多勃
遷為太尉擊陳豨屠馬邑所將卒斬豨將軍乗馬絺擊
韓信陳豨趙利軍於樓煩破之得豨將宋最鴈門守圂
因轉攻得雲中守遫(括地志云雲中故城在勝州榆/林縣東北四十里秦雲中郡)丞
相箕肆將勲定鴈門郡十七縣雲中郡十二縣因復擊
豨靈邱破之(括地志云靈丘故城在蔚/州靈丘縣東十里漢縣也)斬豨得豨丞相
程縱將軍陳武都尉髙肆定代郡九縣燕王盧綰反勃
以相國代樊噲將擊下薊得綰大將抵丞相偃守陘太
尉弱御史大夫施屠渾都(括地志云幽州昌/平縣本漢渾都縣)破綰軍上
蘭(括地志云媯州懐戍縣東/北有馬蘭溪水恐是也)復擊破綰軍沮陽(括地志/云上谷)
(郡故城在媯州懐戍縣東北百一十/里燕上谷秦因不改漢為阻陽縣)追至長城(即馬邑/長城亦)
(名燕長城在/媯州北今是)定上谷十二縣右北平十六縣遼西遼東
二十九縣漁陽二十二縣最從髙帝得相國一人丞相
二人將軍二千石各三人别破軍二下城三定郡五縣
七十九得丞相大將各一人勃為人木彊敦厚髙帝以
為可屬大事勃不好文學每召諸生説士東鄉坐而責
之趣為我語其椎少文如此勃既定燕而歸髙祖已崩
矣以列侯事孝恵帝六年置太尉官(下云以勃為太尉/十嵗髙后崩按孝)
(恵六年髙后八年崩是十年耳而功臣表/及將相表云髙后四年置太尉官未詳)以勃為太尉
十嵗髙后崩吕禄以趙王為漢上將軍吕産以吕王為
漢相國秉漢權欲危劉氏勃為太尉不得入軍門陳平
為丞相不得任事於是勃與平謀卒誅諸吕而立孝文
皇帝其語在吕后孝文事中文帝既立以勃為右丞相
賜金五千斤食邑萬户居月餘人或説勃曰君既誅諸
吕立代王威震天下而君受厚賞處尊位以寵乆之即
禍及身矣勃懼亦自危乃謝請歸相印上許之嵗餘丞
相平卒上復以勃為丞相十餘月上曰前日吾詔列侯
就國或未能行丞相吾所重其率先之乃免相就國嵗
餘毎河東守尉行縣至絳絳侯勃自畏恐誅常被甲令
家人持兵以見之其後人有上書告勃欲反下廷尉廷
尉下其事長安逮捕勃治之勃恐不知置辭吏稍侵辱
之勃以千金與獄吏獄吏乃書牘背示之曰以公主為
證公主者孝文帝女也勃太子勝之尚之故獄吏教引
為證勃之益封受賜盡以予薄昭及繫急薄昭為言薄
太后太后亦以為無反事文帝朝太后以冐絮提文帝
曰絳侯綰皇帝璽將兵於北軍不以此時反今居一小
縣顧欲反邪文帝既見絳侯獄辭乃謝曰吏事方驗而
出之於是使使持節赦絳侯復爵邑絳侯既出曰吾嘗
將百萬軍然安知獄吏之貴乎絳侯復就國孝文帝十
一年卒諡為武侯子勝之代侯六嵗尚公主不相中坐
殺人國除絶一嵗文帝乃擇絳侯勃子賢者河内守亞
夫封為條侯(括地志云故蓧城俗名南條城/在徳州蓧縣南十二里漢縣)續絳侯後
條侯亞夫自未侯為河内守時許負相之曰君後三嵗
而侯侯八嵗為將相持國秉貴重矣於人臣無兩其後
九嵗而君餓死亞夫笑曰臣之兄已代父侯矣有如卒
子當代亞夫何説侯乎然既已貴如負言又何説餓死
指示我許負指其口曰有從理入口此餓死法也居三
嵗其兄絳侯勝之有罪孝文帝擇絳侯子賢者皆推亞
夫乃封亞夫為條侯續絳侯後文帝之後六嵗匈奴大
入邉乃以宗正劉禮為將軍軍霸上(廟記云霸陵即霸/上按霸陵城在雍)
(州萬年縣東/北二十五里)祝兹侯徐厲為將軍軍棘門(孟康云秦時/宫也括地志)
(云棘門在渭北十/餘里秦王門名也)以河内守亞夫為將軍軍細栁(括地/志云)
(細栁倉在雍州咸陽/縣西南二十里也)以備胡上自勞軍至霸上及棘門
軍直馳入將以下騎送迎已而之細栁軍軍士吏被甲
鋭兵刃彀弓弩持滿天子先驅至不得入先驅曰天子
且至軍門都尉曰將軍令曰軍中聞將軍令不聞天子
之詔居無何上至又不得入於是上乃使使持節詔將
軍吾欲入勞軍亞夫乃𫝊言開壁門壁門士吏謂從屬
車騎曰將軍約軍中不得驅馳於是天子乃按轡徐行
至營將軍亞夫持兵揖曰介胄之士不拜請以軍禮見
天子為動改容式車使人稱謝皇帝敬勞將軍成禮而
去既出軍門羣臣皆驚文帝曰嗟乎此真將軍矣曩者
霸上棘門軍若兒戲耳其將固可襲而虜也至於亞夫
可得而犯邪稱善者乆之月餘三軍皆罷乃拜亞夫為
中尉(漢書百官表云中尉秦官掌徴廵京師武帝太初/元年更名執金吾應劭云吾者禦也掌執金吾以)
(禦非常顔師古云金吾鳥名主辟不祥天子出行/職主先導以備非常故執此鳥之象因以名官也)孝文
且崩時誡太子曰即有緩急周亞夫真可任將兵文帝
崩拜亞夫為車騎將軍孝景三年吳楚反亞夫以中尉為太
尉(漢書百官表云太尉秦官掌武元狩四年置大將/軍大司馬即今十二衞大將軍及兵部尚書也)東
擊吳楚因自請上曰楚兵剽輕難與爭鋒願以梁委之
絶其粮道乃可制上許之太尉既㑹兵滎陽呉方攻梁
梁急請救太尉引兵東北走昌邑深壁而守梁日使使
請太尉太尉守便宜不肯往梁上書言景帝景帝使使
詔救梁太尉不奉詔堅壁不出而使輕騎兵弓髙侯等
(弓髙滄/州縣也)絶吳楚兵後食道吳兵乏粮飢數欲挑戰終不
出夜軍中驚内相攻擊擾亂至於太尉帳下太尉終卧
不起頃之復定後吳奔壁東南陬太尉使備西北已而
其精兵果奔西北不得入呉兵既餓乃引而去太尉出
精兵追擊大破之吳王濞弃其軍而與壯士數千人亡
走保於江南舟徒(括地志云丹徒故城在潤州丹徒縣/東南十八里漢丹徒縣也晉太康地)
(志云吳王濞反丹徒越人殺之於此城南徐州記云秦/使赭衣鑿其地因謂之丹徒鑿處今在故縣西北六里)
(丹徒峴東南連亘盤紆屈曲有象龍形故秦鑿絶頸濶/百餘歩又夹坑龍首以毁其形坑之所在即今龍目二)
(湖悉成/田也)漢兵因乗勝遂盡虜之降其兵購吳王千金月
餘越人斬吳王頭(越人即丹徒人越滅吴丹徒地屬楚/秦滅楚後置三十六郡丹徒縣屬㑹)
(稽郡故以丹/徒為越人也)以告凡相攻守三月而呉楚破平於是諸
將乃以太尉計謀為是由此梁孝王與太尉有卻歸復
置太尉官五嵗遷為丞相景帝甚重之景帝廢粟太子
丞相因爭之不得景帝由此疏之而梁孝王毎朝常與
太后言條侯之短竇太后曰皇后兄王信可侯也景帝
讓曰始南皮章武侯先帝不侯及臣即位乃侯之信未
得封也竇太后曰人主各以時行耳(人主作/人生)自竇長君
在時竟不得侯死後乃封其子彭祖顧得侯吾甚恨之
帝趣侯信也景帝曰請得與丞相議之丞相議之亞夫
曰髙皇帝約非劉氏不得王非有功不得侯不如約天
下共擊之今信雖皇后兄無功侯之非約也景帝黙然
而止其後匈奴王徐盧等五人降景帝欲侯之以勸後
丞相亞夫曰彼背其主降陛下陛下侯之則何以責人
臣不守節者乎景帝曰丞相議不可用乃悉封徐盧等
為列侯亞夫因謝病景帝中三年以病免相頃之景帝
居禁中召條侯賜食獨置大胾無切肉又不置櫡條侯
心不平顧謂尚席取櫡景帝視而笑曰此不足君所乎
條侯免冠謝上起條侯因趨出景帝以目送之曰此怏
怏者非少主臣也居無何條侯子為父買工官尚方甲
楯五百被可以葬者取庸苦之不予錢庸知其盜買縣
官器怒而上變告子事連汙條侯書既聞上上下吏吏
簿責條侯條侯不對景帝罵之曰吾不用也召詣廷尉
(景帝見條侯不對簿因責罵之曰吾不任用/汝也故召詣廷尉使重推劾耳餘説皆非也)廷尉責曰
君侯欲反邪亞夫曰臣所買器乃葬器也何謂反邪吏
曰君侯縱不反地上即欲反地下耳吏侵之益急初吏
捕條侯條侯欲自殺夫人止之以故不得死遂入廷尉
因不食五日嘔血而死國除絶一歳景帝乃更封絳侯
勃他子堅為平曲侯續絳侯後十九年卒諡為共侯子
建徳代侯十三年為太子太𫝊坐酎金不善元鼎五年
有罪國除條侯果餓死死後景帝乃封王信為蓋侯
太史公曰絳侯周勃始為布衣時鄙朴人也才能不過
凡庸及從髙祖定天下在將相位諸吕欲作亂勃匡國
家難復之乎正雖伊尹周公何以加哉亞夫之用兵持
威重執堅刄穰苴曷有加焉足已而不學守節不遜終
以窮困悲夫
　
　
　
　
　
　
　
　
　
　
　
　
　
　
　史記正義卷五十七
