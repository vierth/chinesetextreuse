
　續資治通鑑長編巻五
　　　　　　　　　　　　　宋　李燾　撰
　　太祖
乾徳二年春正月(王偁東都事略辛巳詔曰箕子之陳/八政食為之首夷吾之述四民農居)
(其一今土膏將起勾萌畢達平秩東作乃其時也諸州/長吏等所宜敦率勸課俾民力耕謹視游惰勿令廢業)
(厚生務本/副予意焉)
癸未幸迎春苑宴射
甲申宰臣范質為改卜安陵使　上以選人食貧者衆
詔吏部流内銓聽四時參選仍命翰林學士承㫖陶榖
等與本司官重詳定循資格及四時參選條
乙酉吏部尚書張昭請依三祖廟禮例改明憲皇后諡
為昭憲從之　回鶻遣使来貢
丁亥祠部郎中知制誥充史館修撰南陽張澹責授左
司員外郎以秘書郎直史館張去華為右補闕賜襲衣
銀帶鞍勒馬先是去華上章訴居官久次且言澹及祠
部員外郎知制誥盧多遜等文字膚淺願得校其優劣
上即詔澹等與去華偕試講武殿命翰林學士承㫖陶
榖知制誥髙錫等考之澹所對策不應問故責澹錫素
不相能錫因教去華訐其短又與穀共黨去華而黜澹
朝議薄去華輕躁自是凡十六年不遷去華誼之子也
(誼初見晉天福二年僧文瑩玉壺野史稱殿中侍御史/師頌亦不中選時號揀停殿院然實録正史皆不載也)
　前開封府尹曹參軍桑塤撾登聞皷訴吏部條格前
後矛盾已當為望縣令乃注中縣詔集三署官議於尚
書省以塤所訴為是擢殿中丞塤維翰之子也
宰相范質王溥魏仁浦等再表求退戊子以質為太子
太傅溥為太子太保仁浦為左僕射皆罷政事先是宰
相見天子必命坐有大政事則面議之常從容賜茶而
退自餘號令除拜刑賞廢置但入熟狀畫可降出即行
之唐及五代皆不改其制猶有坐而論道之遺意焉質
等自以前朝舊臣稍存形迹且憚上英武每事輙具劄
子進呈退即批所得聖㫖而同列署字以志之嘗言於
上曰如此則盡稟呈之方免妄誤之失矣上從之由是
奏御寖多或至旰昃賜茶之禮尋廢固弗暇於坐論矣
後遂為定式盖自質等始也(此據王/曽筆録)然質在相位所下
制敇未嘗破律命刺史縣令必以戸口版籍為急使者
按民田及獄訟皆召見為述天子憂勤之意乃遣之時
號賢相
己丑内殿起居無宰相太子太師侯章為班首章榆次
人累任方鎮所至貪暴既罷節鉞常怏怏不樂一日於
朝堂縱言及晉漢間事坐有輕章者章厲聲曰當北主
疾作將議北歸乃有上書請避暑嵩山者此豈忠信之
人乎我雖麤人以戰鬭取富貴如此諛佞未嘗為也坐
有慙色(章初見天/福元年)
庚寅以樞宻使趙普為門下侍郎平章事集賢院大學
士宣徽北院使判三司上黨李崇矩(崇矩初見/廣順元年)為檢校
太尉(案宋史宰相表/作檢校太保)充樞宻使上既除普及崇矩乃無
宰相署敇上時在資政殿普因入奏其事上曰卿但進
敇朕為卿署字可乎普曰此有司所行非帝王事也乃
使問翰林學士講求故實陶穀建議以為自古輔相未
嘗虛位唯唐太和中甘露事後數日無宰相時左僕射
令狐楚等奉行制書今尚書亦南省長官可以署敇竇
儀曰榖所陳非承平令典不足援據今皇弟開封尹同
平章事即宰相之任也上從儀言
壬辰詔曰先所置賢良方正能直言極諫經學優深可
為師法詳閑吏理達於教化等三科並委州府解送吏
部試論三道限三千字以上而自曩及今未有應者得
非抱倜儻者恥肩於常調懐讜直者難效於有司必欲
興自朕躬乎繼今不限内外職官前資見任布衣黄衣
並許詣閤門投牒自薦朕當親試焉
丁酉命開封尹光義為改卜安陵使兼轄五使公事
己亥以樞宻承㫖王仁贍為左衛大將軍充樞宻副使
庚子改清源軍為平海軍命陳洪進為節度使其子文
顯為副使文顥為海州刺史洪進每嵗貢奉多厚歛於
民又籍民貲百萬以上者令入錢補協律奉禮郎而蠲
其丁役子弟親戚交通賄賂二州之民甚苦之(案薛應/旂續通)
(鑑作一州之/民甚苦之)
壬寅敇趙普監修國史先是宰相兼職皆内出制處分
今止用敕非舊典也國朝因唐及五代之故命相分領
三館首相為昭文館大學士其次為監修國史其次為
集賢院大學士
甲辰詔曰廷尉斷獄秋曹詳刑斯舊典也唐長興初始
立大中小事之限而周廣順之制不許中書専决品式
具在固可遵行比年以来有司廢職具獄来上煩於親
覽自今諸道奏案並下大理寺檢斷刑部詳覆如舊制
焉其兩司官屬善於其職者滿嵗増秩稽違差失者重
寘其罪
乙巳禁民越訴　上幸玉津園宴射　賜京城役兵薑
茶
丁未詔州縣官有昏耄篤疾不任從政者令判官録事
紏舉與長吏同署列狀以聞判官録事之能否則委長
吏察焉　先是詔諸縣令尉非公事無得輙入鄉村及
追領人戸節級衙參於是又申明之判官録事察其違
者劾罪以聞(先詔乃建隆四年五月十七日/然實録新舊㑹要並不載也)
是月昭義節度使李繼勲兵馬鈐轄康延沼馬歩軍都
軍頭尹勲等帥歩騎萬餘攻遼州北漢馬軍都指揮使
郝貴超領兵来援戰於城下貴超大敗刺史杜延韜(延/韜)
(未/見)危䠞與拱衛都指揮使冀進(進未/見)兵馬都監供奉官
侯美(侯美/未見)籍部下兵三千人舉城来降延沼延澤弟也
北漢尋誘契丹歩騎六萬入侵繼勲復與彰徳節度使
羅彦瓌西山廵檢使郭進内客省使曹彬等領六萬衆
赴之大破契丹及北漢軍於遼州城下(本紀不言北漢/誘契丹止言契)
(丹六萬騎来援劉筠傳又不載契丹来援事契丹及李/繼勲𫝊則皆云北漢誘契丹也今從之契丹𫝊乃以曹)
(彬為武懐節今不取新舊並無此不知的是何時今附/見杜延韜以遼州降李繼勲即遣慕容延忠入奏二月)
(戊子朔延忠到闕今/於正月末書其事)
二月戊申朔翰林學士竇儀等上新定四時叅選條件
諸州印發春季選人文解自千里至五千里外分定日
限為五等各發離本處及亰百司文解並以五月十五
日前到省餘季凖此若州府違限及解狀内欠少事件
不依程式本判官罰直録事參軍本曹官殿選諸州員
闕並仰申闕解條様以木夾重封題號逐季入遞送格
式其百司技術官闕解亦凖此季内不至及有漏誤諸
州本判官以下罰直殿選亰百司本官奏裁諸司歸司
官合格日四時奏年滿俟敇下凖格取本司文解赴流
内銓據狀申奏依四時取解參選從之　是日幸教船
池遂幸相國寺
癸丑遣給事中劉載賑陜州饑民　命右武統軍陳承
昭帥丁夫數千鑿渠自長社引潩水至亰合閔河潩水
出宻之大騩山歴許田㑹春夏霖雨則大溢害稼及渠
成民無水患閔河之漕益通流焉
甲寅杜韜等七人(案杜韜疑即杜/延韜脱去延字)至自遼州上赦其罪
賜分物有差及楊璘至自府州亦如之
唐主上表謝示諭陳洪進事乙卯詔荅之
丁巳安陵隧道壊役兵壓死者二百人命瘞之賜其家
錢帛
壬戌詔自今藩鎮帶平章事求休退者每遇朝㑹宜令
綴中書門下班先是安逺節度使兼中書令王晏為太
子太師致仕上欲優其禮故降是詔
丁卯詔曰周廣順中敇應出選門州縣官内有十六考
叙朝散大夫階次赤令并歴任曽升朝及兩使判官諸
府少尹罷任後及一周年曽任兩蕃營田判官書記支
使防禦團練判官罷任後及二周年並與除官諸色選
人過三選以上及未成資考丁憂課績官無選可減者
令於南曹投狀凖格敇考較無違礙並與除官自恐虧
損年限資序願歸選門者亦聽如曽任推廵軍事判官
並諸色出選門官並據見任官選數叙理先次除官其
昭雪官依例刑部檢勘送銓凖元敇資叙注擬
戊辰以鞏縣令兼安陵臺令　以遼州降兵分𨽻效順餘
為懐恩軍
甲戍唐主遣使修貢助安陵改卜也
吏部尚書張昭與翰林學士承㫖陶穀同掌選穀誣奏
左諌議大夫崔頌以所親屬給事中李昉求東畿令引
昭為證上召昭面質其事昭知其不直於上前免冠抗
聲言穀罔上上不悦三月丁丑朔昉坐責為彰武行軍
司馬頌為保大行軍司馬昭遂三上章乞老乙酉以本
官致仕昭為吏部尚書領選事凡亰官七品以下猶屬
銓及昭致仕始用他官權判頗更舊制亰官以上無選
並中書門下特除使府不許召署幕職悉由銓授矣(此/據)
(㑹要然建隆初薛居正/已權判流内銓矣當考)
辛巳幸教船池賜水軍將士衣有差還幸玉津園宴射
辛卯以襄州隂城鎮為光化軍
乙未北漢耀州團練使周審玉等四人来降各賜分物
有差以審玉為汾州團練使改名承瑨(實録於七月戊/戌乃除承瑨汾)
(州今併/書之)
丁酉遣左拾遺梁周翰等馳驛分詣五嶽祈雨　詔文
武臣寮奉使出外及受代歸闕所經州縣無得輙借官
軍部送并津置行李違者重寘於罪
初唐廢永通大錢更用韓熙載之議鑄當二鐵錢熙載
由中書舍人遷戸部侍郎充鑄錢使宰相嚴續數言鐵
錢不便熙載爭於朝堂聲色俱厲左遷秘書監不逾年
復拜吏部侍郎是月始用鐵錢擢熙載兵部尚書勤政
殿學士民間多藏匿舊錢舊錢益少商賈出境輙以鐵
錢十易銅錢一官不能禁因從其便官吏皆增俸而以
銅錢兼之由是物價益貴至數倍熙載頗亦自悔(熙載/拜戸)
(部侍郎充鑄錢使十國紀年及朔記在建隆元年二月/末拜兵部尚書勤政殿學士在此年六月今并書於此)
　詔諸道騎兵頗為長吏役使失於教習自今禁止之
　權知貢舉陶穀奏進士合格者八人
夏四月丁未朔以前博州軍事判官頴贄為著作佐郎
贄應賢良方正能直言極諌科策試稱㫖故也(贄未/見)
戊申詔諸州長吏視民田旱甚者即蠲其租勿俟報
令河中府發廪賑饑民
乙卯改塟宣祖昭武皇帝昭憲皇太后於安陵孝明皇
后王氏孝惠皇后賀氏祔塟
上欲為趙普置副而難其名稱召翰林學士承㫖陶穀
問曰下丞相一等者何官對曰唐有參知機務參知政
事乙丑以樞宻直學士兵部侍郎薛居正吕餘慶並本
官參知政事不宣制不押班不知印不升政事堂止令
就宣徽院使㕔上事殿庭别設塼位於宰相後敇尾署
銜降宰相數字月俸雜給皆半之盖上意未欲令居正
等與普齊也(此據太祖新録百官表大事記太宗實録/云普在相位㡬十年獨斷政事太祖疑其)
(専恣欲用薛居正吕餘慶為相普惡其與已同列但令/參知政事於宣徽㕔赴上位在丞相後但奉行制書不)
(得預奏事以明其異等中書印唯宰相得知事無大小/盡决於普居正等恐慄備位而已太祖患之㑹為趙玭)
(所訐盧多遜又旦夕攻之雷有隣訟中書不法事太祖/因令居正等知印押班以分普權按置參政乃陶榖議)
(且此時太祖方獨任普未始厭其専恣也今不取太祖/新録竇儀𫝊太祖屢對大臣稱儀有執守欲用為相趙)
(普忌儀剛直遽引薛居正參知政事據此則居正乃普/所引非太祖意也足明太宗實録所書非實然新傳謂)
(普抑儀舊𫝊亦無之恐普未必然也為史臣李沆等曰/案唐故事裴寂為僕射知政事杜淹  御史大夫參議)
(朝政魏徴為秘書監參豫朝政蕭瑀為特進參議政事/劉洎為黄門侍郎參知政事劉幽求為中書舍人參知)
(機務然並宰相之任也又髙宗嘗欲用郭待舉等參知/政事既而謂崔知温曰待舉等歴任尚淺未可與卿等)
(同名稱遂令於中書門下同承授進止平章事以此言/之平章事亞於參知政事矣今穀不能逺引漢御史大)
(夫亞相故事為對飜以參知政事為/丞相下一等榖失之矣議者惜之)
丙寅前泰州刺史趙玭為左監門衛大將軍權㸃檢三
司玭澶州人也(玭初見顯/徳二年)
丁卯詔侍衛馬軍都指揮使范陽劉光義領兵赴潞州
備北漢也
己巳命轉涇州粟三萬石以賑靈武饑民(新舊録又於/十一月丁酉)
(重載此/今不取)
先是追冊孝惠皇后止就陵所置祠殿薦以常食及孝
明皇后崩乃議别廟之制壬申祔二后神主同殿異室
孝明居上孝惠次之從太常博士和峴之議也　令諸
司府寺卒吏年老者聴以子弟代　永州言諸縣民畜
蠱者三百二十六家詔本州徙窮僻處無以充役鄉里
勿與婚姻　溪叙奬等州民相攻刼遣殿直牛允(允未/見)
齎詔諭之乃定(此據㑹要及正/史並在此月)　詔尚書省集臺省官
翰林學士秘書監國子司業太常博士等詳定内外羣
官相見儀頒行之(此據禮志/附見四月)
五月丁丑朔詔以舊安陵下宫為奉先資福禪院詔奉
宣祖昭憲皇后銅像　屯田員外郎知制誥髙錫以弟
銑應進士舉屬之開封府推官河南石熙載求首薦銑
辭藝淺薄熙載弗許錫深銜之累於上前言熙載禆賛
無狀上謂皇弟開封尹光義曰當為汝擇人以代熙載
光義曰熙載居官恪勤此必髙錫譛之也上感悟將罪
錫而未有以發㑹遣錫使青州私受節度使郭崇賂遺
所過恣其凶率又嘗致書澧州託刺史求僧紫衣為人
所告下御史府按得實責授莱州司馬
辛巳宗正少卿趙礪坐贓决杖除籍為民(案宋史及薛/應旂續通鑑)
(皆作宗正/卿趙礪)
癸未幸玉津園宴射
六月己酉以皇弟開封尹同平章事光義兼中書令山
南西道節度使光美同平章事
庚戌皇子德昭為貴州防禦使時年十七前代皇子出
閤即封王上以徳昭未冠特殺其禮非舊典也
辛亥以前武寜節度使郭從義為䕶國節度使從義先
自徐州入朝(從義本出沙陀初見/乾祐元年無爵里)上召使撃毬殿庭從
義易衣跨騾馳驟撃拂曲盡其妙將因是以結主知及
罷上召賜坐謂曰卿此技誠精絶然非將相所為也從
義大慙而退從義家累鉅萬金僕童千人廐馬千餘匹
五代以来節度使富强者輙懐䟦扈之志上威徳震耀
衆始絶望從義移鎮河中常鬱鬱不樂謂僚佐曰從義
齷齪藩臣摧頽如是當為英雄所笑矣(撃毬事當檢從/義自徐州入朝)
(時即載之寳訓載此事則云自/䕶國入朝在乾徳中未知孰是)
乙卯以刑部侍郎權知鳳翔府劉熙古權知秦州州接
戎境多被㓂害熙古至諭以朝廷恩信取其酋豪子弟
為質戎人不敢犯法
左僕射王溥數勸其父宿州防禦使祚(祚初見顯/徳四年)請老
祚不得已乃上章且意朝廷未之許也己未以祚為左
領軍衛上將軍致仕祚大罵溥曰我筋力未衰汝欲自
固名位而幽囚我大梃撃之親戚勸解乃止
庚申幸相國寺遂幸教船池玉津園
御史臺太常禮院奏東宫三師官一品僕射二品若百
官上表未知何人為首詔兩制議之戊辰翰林學士竇
儀等奏僕射師長百僚東宫三師臣子之官當以僕射
為表首從之(此叚表疏或可詳/載湏更檢照後例)
辛未以左羽林軍大將軍杜審進權知陜州仍命殿中侍
御史閻丕通判州事(丕未/見)
是月河北闗西諸州蝗　釋北漢軍俘千人賜衣履分
𨽻畿縣民籍
七月辛巳幸玉津園還幸新池觀習水戰
己丑詔階成二州並直𨽻亰師
庚寅中書門下上重詳定翰林學士承㫖陶穀所議少
尹幕職官參選條件應㧞萃判超及進士九經判中者
並入初等職事判下者依常選初入防禦團練軍事推
官軍事判官者並授將仕郎試校書郎滿三周年得資
即入留守兩府節度推官軍事判官並授承奉郎試大
理評事又三周年得資即入掌書記防禦團練判官並
授宣徳郎試大理評事兼監察御史滿二年得資即入
留守兩府節度觀察判官並授朝散大夫試大理司直
兼監察御史滿一周年入同類職事諸府少尹又一周
年送名中書門下仍各依官階分四等己至兩使判官
以上次任即入同類職事者加檢校官或轉憲御觀察
判官著緋十五年者賜紫每任以三周年為限閏月不
在其内每一周年校成一考其常考並依令録例書中
上如經殿罰即降考一等若校成殊考南曹上其功績
請行酬奬或考滿未代更一周年與成第四考随有罷
者不在赴集其奏授職事書校考第出給解由並凖新
條以備他年參選若兩任以上不成資但通計月日及
二周年許折一任成資及敇替省員則取本任解由赴
上不得即給以公憑並非時赴集其自以事故不得資
停罷及違程不請告身一任者二周年赴集併兩任加
一周年併三任者不在赴集限若今任有下考者殿一
年入同類官如經恩得雪者免殿如罷任後出給解由
每違一季殿一年違兩季以上者殿二年丁憂服闋及
非考滿去任者並同罷任如無解由或省校考牒並殿
一年或失墜文書而給得格式公騐者免殿降凖格停
及使闕人三周年赴集及特敇停任及削官人曽經徒
流不以官當者並經恩後本職年限赴集仍於刑部請
雪牒如無員闕願入州縣官者將一周年月俸比校如
有不同即上下不過十貫者聴與注擬至防團判官以
上入州縣官罷任後止理本職事年限赴集其諸府少
尹考第亦以三周年為限從之自是銓選漸有倫矣
辛卯詔翰林學士承㫖陶穀及殿中侍御史内黄師頌
等四十三人各舉才任藩鎮通判者一人
甲午令藩鎮無以初官為掌書記湏歴兩任有文學者
乃許奏辟
乙未幸北郊觀稼　始於江北置折博務禁商旅過江
詔諭唐主恐其挾中國之勢有所侵擾也(國史李煜𫝊/乃云今年以)
(江南洊饑始開過江折博樵/采之禁與實録異盖誤也)
是月唐主封長子仲寓為清源公次子仲宜為宣城公
　詔吏部南曹自今常調赴集選人取歴任多課績而
無闕失其人材可副升擢者具名送中書門下引騐以
聞當與量材甄奬上慮銓衡止憑資歴英俊或沈於下
僚故也(選舉志在四年今從/故事新舊録並無之)
八月戊申詔百官内殿起居日兩省御史臺官分班於
殿庭東西相向而立金吾將軍各在本班之上故事臺
省官金吾將軍俱為侍從班每内殿起居横行立於一
品之前上因見太子太保王溥在拾遺補闕之後謂左
右曰溥故相也那得爾遽命分之
乙卯幸造船務又幸玉津園
庚申以迎鑾鎮為建安軍
辛酉初令亰師建安漢陽蘄口並置場𣙜茶自唐武宗
始禁民私賣茶自十斤至三百斤定納錢决杖之法於
是令民茶折稅外悉官買民敢藏匿而不送官及私販
鬻者沒入之計其直百錢以上杖七十八貫加役流主
吏以官茶貿易者計其直五百錢流二千里一貫五百
及持仗販易私茶為官司擒捕者皆死(自唐武宗以下/至皆死並據本)
(志當在此年今/附見𣙜茶後)
先是文武官辭見及謝正衙御史臺報閤門方許詣内
殿是月上召闗南兵馬部署燕人張仁謙訪邉事連值
正衙無班未得入對上怪問之有司以故事對上意不
平因詔自今見謝辭先赴内殿對後赴正衙受使急速
者免衙辭
初庫部員外郎王貽孫周易博士奚嶼同考試品官子
弟翰林學士承㫖陶穀屬其子戩於嶼戩誦書不通嶼
以合格聞補殿中省進馬俄為人所發下御史府按之
九月甲戌朔嶼坐受請求責乾州司戸參軍貽孫不知
覺責賛善大夫穀奪兩月俸貽孫溥子也
癸未權知貢舉盧多遜言諸州所薦士數益多乃約周
顯徳之制定發解條例及殿罰之式以懲濫進詔頒行
之(顯徳二年詔書舊/史有之通鑑弗著)
戊子南面兵馬都監引進使丁徳裕與潭州防禦使潘
美朗州團練使尹崇珂衡州刺史張勲帥兵攻郴州克
之殺其刺史陸光圖及招討使暨彦贇餘衆退保韶州
崇珂相州人也初内常侍禹餘宫使邵廷㻆累言於南
漢主曰漢承唐亂居此五十餘年幸中國多故干戈不
及而漢益驕於無事今兵不識旂皷而人主不知存亡
夫天下亂乆矣亂乆必治今聞真主已出將盡有海内
其勢非一天下不能已請飭兵備不然悉内府珍寳遣
使通好也南漢主懵然莫以為慮惡廷㻆言直深恨之
及是始懼思廷㻆言乃以廷㻆為招討使領舟師屯洸
口廷㻆循州人也(九國志廷㻆𫝊言王師乗勝克連州/劉鋹懼始用廷㻆按他書皆不然今)
(不/取)
永安節度使贈侍中折徳扆卒丙申以其子御勲為本
州團練使權知府州
太子太傅魯國公范質寢疾上數幸其第臨視恐益為
勞乃令内夫人問訊質家迎奉器皿不具内夫人奏之
上即命翰林司賜以果床酒器復幸其第謂曰卿為宰
相何自苦如此質對曰臣曩在中書門無私謁所與飲
酌皆貧賤時親戚安用器皿因循不置非力不及也質
性卞急以亷介自持好面折人不能容人之短嘗謂同
列曰人能鼻吸三斗醋斯可為宰相矣五代以来宰相
多取給於方鎮質始絶之所得禄賜徧及孤遺食未嘗
有異品疾革戒其子旻以母請諡毋刻墓碑辛丑卒上
甚悼惜之贈中書令賻絹五百疋粟麥各百石後因講
求輔弼謂左右曰朕聞范質居第之外不植資産真宰
相也太宗亦素重質嘗對近臣稱累朝宰相以為循規
矩重名器持亷節無出質之右者其所不足但欠世宗
一死耳
冬十月癸卯朔以張勲為郴州刺史勲性殘忍好殺每
攻城邑但揚言曰且斬頗有横罹鋒刄者初赴衡州州
民皆涕泣相謂曰張且斬至矣吾屬何以安乎
戊申周紀王希謹卒世宗之第三子也(希謹初見/顯徳末)
有司言十道圖無全邵二州名及其望壬戌詔並為中
州　改廣徳殿為崇政殿
是月唐宣城公仲宜卒封岐王諡懐獻仲宜早慧昭惠
后周氏甚愛之因傷悲得疾
十一月唐昭恵后殂
先是蜀山南節度判官張廷偉(廷偉/未見)説通奏使知樞宻
院事王昭逺曰公素無勲業一旦位至樞近不自建立
大功何以塞時論莫若遣使通好并門令其發兵南下
我即自黄花子午谷出兵應之使中原表裏受敵則闗
右之地可撫而有也昭逺然其言勸蜀主遣樞宻院大
程官孫遇興州軍校趙彦韜及楊蠲等以蠟彈帛書間
行遺北漢主言已於褒漢増兵約北漢濟河同舉遇等
至都下彦韜潛取其書以獻有穆昭嗣(昭嗣/未見)者初以方伎
事髙氏於是為翰林醫官上數召見問蜀中地理昭嗣曰
荆南即西川江南廣南都㑹也今已克此則水陸皆可趨
蜀上大悦後數日上得彦韜所獻書覽之笑曰吾西討有
名矣乃并赦遇蠲使指陳山川形勢戍守處所道里逺近
畫以為圖(五代史實録皆言孫遇為邉吏/所獲盖因詔書也其實不然)甲戍命忠武節
度使王全斌為西川行營鳳州路都部署(案宋史作西川/行營前軍兵馬)
(都部/署)武信節度使侍衛步軍都指揮使大名崔彦進副之
樞宻副使王仁贍為都監寜江(案宋史/作江寜)節度使侍衛馬軍
都指揮使劉光義為歸州路副都部署(案宋史作西川行/營前軍兵馬都部)
(署/)内客省使樞宻承㫖曹彬為都監合步騎六萬分路進
討給事中沈義倫為随軍轉運使均州刺史大名曹翰為
西南面轉運使(翰初見顯徳元年王仁贍以樞宻副使為/行營都監在節度使下盖此時西府品秩)
(殊未/崇也)上以西川將校多北人賜詔諭令轉禍為福有能鄉
導大軍供餼兵食率衆歸順舉城来降者當議優賞行營
所至毋得焚蕩廬舍敺掠吏民開發丘墳剪伐桑柘違者
以軍法從事命八作司度右掖門南臨汴水為蜀主治第
凡五百餘間供帳什物皆具以待其至乙亥全斌等辭宴
於崇徳殿賜金玉帶衣服鞍馬戎器有差上出畫圖授全
斌等因謂曰西川可取否全斌等對曰臣等仗天威遵廟
筭尅日可定也龍㨗右廂都指揮使史延徳(延徳/未見)前奏曰
西川若在天上固不可到在地上到即平矣上嘉其果敢
慰勉之又謂全斌等曰凡克城寨止籍其器甲芻糧悉以
錢帛分給戰士吾所欲得者其土地耳
甲申文思使常岑决杖黥面配沙門島副使宋延思決
杖配𨽻陳州坐監主自盗為部曲所告也
壬辰畋近郊
丁酉太常禮院言上辛祀昊天上帝五方帝從祀伏縁
明詔别祀赤帝為感生用符火徳一日之内兩處俱祀
且祭有煩數之禁况同時並祀在禮非宜其昊天從祀
神位請不設赤帝坐從之　又言周文王廟舊以師鬻
熊太公望並配今太公别封武成王春秋行釋奠之禮
但請以師鬻熊配從之
壬寅遣作坊副使魏丕如江南弔祭　蜀主聞有北師
以王昭逺為北面行營都統左右衛聖馬步軍都指揮
使趙崇韜(崇韜初見顯徳二年庭/隠子庭隠見長興二年)為都監山南節度使
韓保正(保正初見/乾祐元年)為招討使洋州節度使李進(進初見/顯徳二)
(年/)為副招討使帥兵拒戰蜀主謂昭逺曰今日之師卿
所召也勉為朕立功昭逺好讀兵書頗以方畧自任始
發成都蜀主命宰相李昊等餞之城外昭逺手執鐡如
意指揮軍事自比諸葛亮酒酣攘臂謂昊曰吾此行何
止克敵當領此二三萬雕面惡小兒取中原如反掌爾
十二月癸卯朔泉州陳洪進遣使朝貢
庚戌畋陽武縣
自申師厚逃歸朝廷不復疆理凉州於是蕃部首領數
十人詣闕請帥丁巳以供備庫使麹彦饒為河西節度
使(師厚見廣順元/年彦饒未見)　以西川用兵賜歸陜州民今年秋
租已輸者籍之充来年之數
辛酉王全斌等攻㧞乾渠渡萬仭燕子等寨遂取興州
敗蜀兵七千人獲軍糧四十餘萬石刺史藍思綰退保
西縣全斌又攻石圖魚闗白水閣二十餘寨皆㧞之
甲子唐主遣使来修貢
辛未畋北郊
蜀招討使韓保正聞興州破遂棄山南退保西縣馬軍
都指揮使史延徳以先鋒至保正懦懼不敢出遣兵數
萬人依山背城結陣自固延徳撃走之追擒保正及其
副李進獲糧三十餘萬斛(九國志言保正棄興元保西/縣王師進攻西縣遂擒保正)
(十國紀年并實録載保正被擒處則三/泉也國史保正𫝊與九國志同今從之)崔彦進與馬軍
都監康延澤等逐北過三泉遂至嘉川殺擄甚衆蜀主
燒絶棧道退保葭萌劉光義等入峽路連破松木三㑹
巫山等寨殺其將南光海等死者五千餘人生擒戰棹
都指揮使袁徳宏等千二百人奪戰艦二百餘艘又斬
獲水軍六千餘衆初蜀於䕫州鏁江為浮梁上設敵棚
三重夾江列礟具光義等行上出地圖指其處謂光義
曰泝江至此切勿以舟師争勝當先遣歩騎潛撃之俟
其稍却乃以戰棹夾攻可必取也光義等未至鏁江三
十里許捨舟前奪浮梁復引舟而上遂頓兵白帝廟西
蜀寜江節度使太原髙彦儔(彦儔初見/顯徳二年)謂副使趙崇濟
(崇濟/未見)監軍武守謙(守謙/未見)曰北軍渉險逺来利在速戰當
堅壁待之守謙曰㓂據吾城下而不撃又何待也戊辰
守謙獨領麾下千餘人以出光義遣馬軍都指揮使陵
川張廷翰等引兵與守謙等戰於猪頭舖守謙敗走廷
翰乗勝登其城彦儔整衆將出鬭而廷翰等已入其城
中矣彦儔力戰不勝身被十餘創左右皆散去彦儔奔
歸府第判官羅濟(濟未/見)勸彦儔單騎歸蜀彦儔曰我昔
己失秦川今復不能守此縱人主不殺我我何面目見
蜀人乎濟又勸其降彦儔曰老㓜百口俱在成都以一
身偷生舉族何負今日止有死耳即解符印授濟曰君
自為計乃反拒其戸整衣冠望西北再拜登樓縱火自
焚後數日光義等得其骨於灰燼中以禮塟之(九國志/云王師)
(壊門而入彦儔挺劍拒之殺十餘人乃登/樓縱火自焚而死十國紀年亦云今不取)王全斌以蜀
人斷棧大軍不得進議取羅川路入蜀康延澤潛謂崔
彦進曰羅川路險衆難並濟不如分兵修棧約㑹大軍
於深渡可也彦進遣白全斌全斌許之不數日閣道成
遂進撃金山寨又破小漫天寨而全斌亦以大軍由羅
川至深渡與彦進㑹蜀人依江而陣彦進遣歩軍都指
揮使張萬友(萬友/未見)等撃之奪其橋㑹暮夜蜀人退保大
漫天寨明日彦進延澤萬友分兵三道撃之蜀人悉其
精銳来拒又大破之乗勝㧞其寨擒寨主義州刺史王
審超監軍趙崇渥及三泉監軍劉延祚都統王昭逺都
監趙崇韜引兵来戰三戰三敗追奔至利州北昭逺等
遁去渡桔柏津焚浮梁退保劍門壬申晦全斌等入利
州獲軍糧八十萬斛(九國志十國紀年蜀檮杌皆言蜀/人雖燒棧道而江水淺涸岸路平)
(濶王師皆徒渉而進與國史不同事恐不然今不取新/録載大漫天之戰全斌擒其寨主王審超監軍趙崇渥)
(三泉監軍劉延祚全斌本傳乃云趙崇渥逃出復與三/泉監軍劉延祚及王昭逺等来戰按明年正月己丑實)
(録書軍前部送大漫天寨主王審超監軍趙崇渥則/似同時執獲也今從新録劉延祚又不知究竞當考)
詔西川行營所克復州縣偽署將士有竄匿者限一月
於所在陳首釋其罪
是月京師大雪上設氊帷於講武殿衣紫貂裘帽以視
事忽謂左右曰我被服如此體尚覺寒念西征將帥衝
犯霜霰何以堪處即解裘帽遣中黄門馳驛齎賜全斌
且諭諸將以不能徧及也全斌拜賜感泣　先鋒都指
揮使鳳州團練使張暉督兵開大散闗路躬撫士卒且
役且戰人忘其勞至青泥嶺病卒詔優恤其家
是嵗始令諸州自今每嵗受民租及筦𣙜之課除支度
給用外凡緡帛之類悉輦送亰師官乏車牛者僦於民
以充用趙普之謀也(此據本志然與明年三月詔書/相重或明年詔書乃申此令耳)
以齊州防禦使李漢超兼闗南兵馬都監漢超雲州人
也(漢超本𫝊為齊州防禦使即兼闗南都監按新録漢/超為齊州防禦使在建隆二年秋七月不書其兼闗)
(南都監也不知𫝊何以即言之徐鉉所為漢超徳政碑/云建隆二年為齊州防禦使乾徳二年乃兼闗南兵馬)
(都監當得其實故附見此年之末鉉碑又云開寳二年/赴京師其冬復為闗南都監而本𫝊不載今亦畧之)
北漢主四遣使詣契丹賀正冬生辰端午契丹皆執其
使不報(此據九國志然諸書多言北漢引契丹兵入侵/平晉軍遼州之役契丹兵皆在焉而遣使修好)
(輙被執豈雖執其使/猶借其兵乎當考)
