
　元史卷九十四
　　明翰林學士亞中大夫知制誥兼修國史宋濓等修
　志第四十三
　　食貨二
　　　歳課
山林川澤之産若金銀珠玉銅鐵水銀朱砂碧甸子鉛
錫礬硝鹻竹木之類皆天地自然之利有國者之所必
資也而或以病民者有之矣元興因土人呈獻而定其
歳入之課多者不盡收少者不强取非知理財之道者
能若是乎産金之所在腹裏曰益都檀景遼陽省曰大
寧開元江淛省曰饒徽池信江西省曰龍興撫州湖廣
省曰岳澧沅靖辰潭武岡寶慶河南省曰江陵襄陽四
川省曰成都嘉定雲南省曰威楚麗江大理金齒臨安
曲靖元江羅羅㑹川建昌徳昌栢興烏撒東川烏䝉産
銀之所在腹裏曰大都真定保定雲州般陽晉寧懐孟
濟南寧海遼陽省曰大寧江浙省曰處州建寧延平江
西省曰撫瑞韶湖廣省曰興國郴河南省曰汴梁安豐
汝寧陜西省曰商州雲南省曰威楚大理金齒臨安元
江産珠之所曰大都曰南京曰羅羅曰碩達勒達曰廣
州産玉之所曰于闐曰費里沙産銅之所在腹裏曰益
都遼陽省曰大寧雲南省曰大理澂江産鐵之所在腹
裏曰河東順徳檀景濟南江浙省曰饒徽寧國信慶元
台衢處建寧興化邵武漳福泉江西省曰龍興吉安撫
袁瑞贛臨江桂陽湖廣省曰沅潭衡武岡寶慶永全常
寧道州陜西省曰興元雲南省曰中慶大理金齒臨安
曲靖瀓江羅羅建昌産朱砂水銀之所在遼陽省曰北
京湖廣省曰沅潭四川省曰思州産碧甸子之所曰和
林曰㑹川産鈆鍚之所在江浙省曰鉛山台處建寧延
平邵武江西省曰韶州桂陽湖廣省曰潭州産礬之所
在腹裏曰廣平冀寧江浙省曰鈆山邵武湖廣省曰潭
州河南省曰廬州河南産硝鹻之所曰晉寧若竹木之
産所在有之不可以所言也初金課之興自世祖始其
在益都者至元五年命于從剛髙興宗以漏籍民戸四
千於登州棲霞縣淘焉十五年又以淘金戶二千僉軍
者付益都淄萊等路淘金總管府依舊淘金其課於太
府監輸納在遼陽者至元十年聴李徳仁於龍山縣胡
碧峪淘採每歳納課金三兩十三年又於遼東雙城及
和州等處採焉在江浙者至元二十四年立提舉司以
建康等處淘金夫凡七千三百六十五戸隸之所轄金
場凡七十餘所未幾以建康無金革提舉司罷淘金戸
其徽饒池信之課皆歸之有司在江西者至元二十三
年撫州樂安縣小曹周歳辦金一百兩在湖廣者至元
二十年撥常徳澧辰沅靖民萬户付金場轉運司淘焉
在四川者元貞元年以其病民罷之在雲南者至元十
四年諸路總納金一百五錠此金課之興革可考者然
也銀在大都者至元十一年聴王庭璧於檀州奉先等
洞採之十五年令闗世顯等於薊州豐山採之在雲州
者至元二十七年撥民户於望雲煽煉設從七品官掌
之二十八年又開聚陽山銀場二十九年遂立雲州等
處銀場提舉司在遼陽者延祐四年惠州銀洞三十六
眼立提舉司辦課在江浙者至元二十一年建寧南劍
等處立銀場提舉司煽煉在湖廣者至元二十三年韶
州路曲江縣銀場聴民煽煉歳輸銀三千兩在河南者
延祐三年李允直包羅山縣銀場課銀三錠四年李珪
等包霍丘縣豹子崖銀洞課銀三十錠其所得礦率以
十分之三輸官此銀課之興革可考者然也珠在大都
者元貞元年聽民於楊村直沽口撈採命官買之在南
京者至元十一年命宻且安山等採於松阿哩江阿雅
古江呼蘭果江採之在廣州者採於大步海他如鄂諾
吹達爾呼圖克三河之珠至元五年徙鳯格等户撈焉
勝州延州納延等城之珠十三年命圖魯卜岱等撈焉
此珠課之興革可考者然也玉在費哩沙者至元十一
年穆爾瑪哈穆特阿里三人言淘玉之户舊有三百經
亂散亡存者止七十户其力不充而費哩沙之地旁有
民户六十每同淘焉於是免其差徭與淘戸等所淘之
玉於古都斯和爾錫喇卜丹三人所立水站遞至京師
此玉課之興革可考者然也銅在益都者至元十六年
撥户一千於臨朐縣七寶山等處採之在遼陽者至元
十五年撥採木夫一千户於錦瑞州雞山巴山等處採
之在澂江者至元二十二年撥漏籍户於賽音山煽煉
凡一十有一所此銅課之興革可考者然也鐵在河東
者太宗丙申年立爐於西京州縣撥冶户七百六十煽
焉丁酉年立爐於交城縣撥冶户一千煽焉至元五年
始立洞冶總管府七年罷之十三年立平陽等路提舉
司十四年又罷之其後廢置不常大徳十一年聽民煽
煉官為抽分至武宗至大元年復立河東都提舉司掌
之所隸之冶八曰大通曰興國曰惠民曰利國曰益國
曰潤富曰豐寧豐寧之冶葢有二云在順徳等處者至
元三十一年撥冶户六千煽焉大徳元年設都提舉司
掌之其後亦廢置不常至延祐六年始罷兩提舉司併
為順德廣平彰徳等處提舉司所隸之冶六曰神徳曰
左村曰豐陽曰臨水曰沙窩曰固鎮在檀景等處者太
宗丙申年始於北京撥户煽焉中統二年立提舉司掌
之其後亦廢置不常大徳五年始併檀景三提舉司為
都提舉司所隸之冶有七曰雙峰曰暗峪曰銀崖曰大
峪曰五峪曰利貞曰錐山在濟南等處者中統四年拘
漏籍戸三千煽焉至元五年立洞冶總管府其後亦廢
置不常至至大元年復立濟南都提舉司所隸之冶有
五曰寶成曰通和曰昆吾曰元國曰富國其在各省者
獨江浙江西湖廣之課為最多凡鐵之等不一有生黄
鐵有生青鐵有青𤓰鐵有蕳鐵每引二百斤此鐵課之
興革可考者然也朱砂水銀在北京者至元十一年命
䝉古達實以率賔人戸於扎色茂之地採煉在湖廣者
沅州五寨蕭雷發等每年包納朱砂一千五百兩羅管
寨包納水銀二千二百四十兩潭州安化縣每年辦朱
砂八十兩水銀五十兩碧甸子在和林者至元十年命
烏瑪喇採之在㑹川者二十一年輸一千餘磈此朱砂
水銀碧甸子課之興革可考者然也鉛錫在湖廣者至
元八年辰沅靖等處轉運司印造錫引每引計錫一百
斤官收鈔三百文客商買引赴各冶支錫販賣無引者
比私鹽減等杖六十其錫没官此鉛錫課之興革可考
者然也礬在廣平者至元二十八年路鵬舉獻磁州武
安縣礬窑一十所周歳辦白礬三千斤在潭州者至元
十八年李日新自具工本於瀏陽永興礬場煎烹每十
斤官抽其二在河南者二十四年立礬課所於無為路
每礬一引重三十斤價鈔五兩此礬課之興革可考者
然也竹之所産雖不一而腹裏之河南懐孟陜西之京
兆鳯翔皆有在官竹園國初皆立司竹監掌之每歳令
税課所官以時採斫定其價為三等易於民間至元四
年始命制國用使司印造懐孟等路司竹監竹引一萬
道每道取工墨一錢凡發賣皆給引至二十二年罷司
竹監聽民自賣輸税明年又用郭畯言於衛州復立竹
課提舉司凡輝懐嵩洛荆襄益都宿开等處竹貨隸焉
在官者辦課在民者輸税二十三年又命陜西竹課提
領司差官於輝懐辦課二十九年丞相鄂勒哲言懐孟
竹課頻年斫伐已損課無所出科民以輸宜罷其課長
養數年世祖從之此竹課之興革可考者也若夫硝鹻
木課其興革無籍可考故不著焉
天厯元年歳課之數
　金課腹裏四十錠四十七兩三錢　江浙省一百八
　十錠一十五兩一錢　江西省二錠四十兩五錢
　湖廣省八十錠二十兩一錢　河南省三十八兩六
　錢　四川省麩金七兩二錢　雲南省一百八十四
　錠一兩九錢
　銀課腹裏一錠二十五兩　江浙省一百二十五錠
　三十九兩二錢　江西省四百六十二錠三兩五錢
　　湖廣省二百三十六錠九兩　雲南省七百三十
　五錠三十四兩三錢
　銅課雲南省二千三百八十斤
　鐵課江浙省額外鐵二十四萬五千八百六十七斤
　課鈔一千七百三錠一十四兩　江西省二十一萬
　七千四百五十斤課鈔一百七十六錠二十四兩
　湖廣省二十八萬二千五百九十五斤　河南省三
　千九百三十斤　陜西省一萬斤　雲南省一十二
　萬四千七百一斤
　鉛錫課江浙省額外鉛粉八百八十七錠九兩五錢
　鉛丹九錠四十二兩二錢墨錫二十四錠一十兩二
　錢　江西省錫一十七錠七兩　湖廣省鉛一千七
　百九十八斤
　礬課腹裏三十三錠二十五兩八錢　江浙省額外
　四十二兩五錢　河南省額外二千四百一十四錠
　三十三兩一錢
　硝鹻課晉寧路二十六錠七兩四錢
　竹木課腹裏木六百七十六錠一十五兩四錢額外
　木七十三錠二十五兩三錢竹二錠四十兩額外竹
　一千一百三錠二兩二錢　江浙省額外竹木九千
　三百五十五錠二十四兩　江西省額外竹木五百
　九十錠二十三兩三錢　河南省竹二十六萬九千
　六百九十五竿板木五萬八千六百條額外竹木一
　千七百四十八錠三十兩一錢
　　　鹽法
國之所資其利最廣者莫如鹽自漢桑𢎞羊始𣙜之而
後世未有遺其利者也元初以酒醋鹽税河泊金銀鐵
冶六色取課於民歳定白銀萬錠太宗庚寅年始行鹽
法每鹽一引重四百斤其價銀一十兩世祖中統二年
減銀為七兩至元十三年既取宋而江南之鹽所入尤
廣每引改為中統鈔九貫二十六年増為五十貫元貞
丙申每引又増為六十五貫至大己酉至延祐乙卯七
年之間累増為一百五十貫凡偽造鹽引者皆斬籍其
家産付告人充賞犯私鹽者徒二年杖七十止籍其財
産之半有首告者於所籍之内以其半賞之行鹽各有
郡邑犯界者減私鹽罪一等以其鹽之半没官半賞告
者然歳辦之課難易各不同有因自凝結而取者解池
之顆鹽也有煑海而後成者河間山東兩淮兩浙福建
等處之末鹽也惟四川之鹽出於井深者數百尺汲水
煮之視他處為最難今各因其所産之地言之
大都之鹽太宗丙申年初於白陵港三义沽大直沽等
處置司設熬煎辦每引有工本錢世祖至元二年又増
寶坻二鹽塲竈戸工本每引為中統鈔三兩與清滄等
八年以大都民戸多食私鹽因虧國課驗口給以食鹽
十九年罷大都及河間山東二鹽運司設戸部尚書員
外郎各一員别給印令於大都置局賣引鹽商買引赴
各場闗鹽發賣每歳竈户工本省臺遣官逐季分給之
十九年改立大都蘆臺越支三义沽鹽使司一二十五
年復立三义蘆臺越支三鹽使司二十八年増竈戸工
本每引為中統鈔八兩二十九年以歳饑減鹽課一萬
引入京兆鹽運司添辦大徳元年遂罷大都鹽運司併
入河間
河間之鹽太宗庚寅年始立河間税課所置鹽場撥竈
戸二千三百七十六隸之每鹽一袋重四百斤甲午年
立鹽運司庚子年改立提舉鹽𣙜所歳辦三萬四千七
百袋癸卯年改立提舉滄清鹽課使所歳辦鹽九萬袋
定宗四年改真定河間等路課程所為提舉鹽𣙜滄清
鹽使所憲宗二年又改河間課程所為提舉滄清深鹽
使所八年每袋増鹽至四百五十斤世祖中統元年改
立宣撫司提領滄清深鹽使所四年改滄清深鹽提領
所為轉運司是年辦銀七千六十五錠米三萬三千三
百餘石至元元年又増三之一焉二年改立河間都轉
運司歳辦九萬五千袋七年始定例歳煎鹽十萬引辦
課銀一萬錠十二年改立都轉運使司添竈戸九百餘
增鹽課二十萬引十八年以河間竈戸勞苦增工本為
中統鈔三貫是年又増竈戸七百八十六十九年罷河
間都轉運司改立清滄鹽使司至二十二年復立河間
等路都轉運鹽使司増鹽課為二十九萬六百引二十
三年改立河間都轉運司通辦鹽酒税課二十五年増
工本為中統鈔五貫二十七年増竈戸四百七十辦鹽
三十五萬引至大元年又増至四十五萬引延祐元年
以虧課停煎五萬引自是至天厯皆歳辦四十萬引所
隸之場凡二十有二
山東之鹽太宗庚寅年始立益都課税所撥竈戸二千
一百七十隸之每銀一兩得鹽四十斤甲午年立山東
鹽運司中統元年歳辦銀二千五百錠三年命課税隸
山東都轉運司四年令益都山東民戸月買食鹽三斤
竈戸逃亡者招民戸補之是歳辦銀三千三百錠至元
二年改立山東轉運司辦課銀四千六百錠一十九兩
是年户部造山東鹽引六年増歳辦鹽為七萬一千九
百九十八引自是每歳増之至十二年改立山東都轉
運司嵗辦鹽一十四萬七千四百八十七引十八年増
竈户七百又増鹽為一十六萬五千四百八十七引竈
户工本錢亦増為中統鈔三貫二十三年歳辦鹽二十
七萬一千七百四十二引二十六年減為二十二萬引
大徳十年又増為二十五萬引至大元年之後歳辦正
餘鹽為三十一萬引所隸之場凡一十有九
河東之鹽出解州鹽池池方一百二十里每歳五月場
官伺池鹽生結令夫搬摝鹽花其法必值亢陽池鹽方
就或遇陰兩則不能成矣太宗庚寅年始立平陽府徴
收課税所從實辦課每鹽四十斤得銀一兩癸巳年撥
新降户一千命鹽使姚行簡等修理鹽池損壊處所憲
宗壬子年又増撥一千八十五户歳撈鹽一萬五千引
辦課銀三千錠世祖中統二年初立陜西轉運司仍置
解鹽司於路村三年以太原民戸自煎小鹽歳辦課銀
一百五十錠五年又増小鹽課銀為二百五十錠至元
三年諭陜西四川以所辦鹽課赴行制國用使司輸納
鹽引令制國用使司給降四年立陜西四川轉運司六
年立太原提舉鹽使司直隸制國用使司十年命撈鹽
戸九百八十餘每丁撈鹽一石給工價鈔五錢歳辦鹽
六萬四千引計中統鈔一萬一千五百二十錠二十三
年改立陜西都轉運司兼辦鹽酒醋竹等課二十九年
減大都鹽課一萬引入京兆鹽司添辦是年五月又革
京兆鹽司一止存鹽運司大徳十一年增歳額為八萬
二千引至大元年又増煎餘鹽為二萬引通為一十萬
二千引延祐三年以池為雨所壊止辦課鈔八萬二千
餘錠於是晉寧陜西之民改食常仁紅鹽懐孟河南之
民改食滄鹽五年乃免河南懐孟南陽三路今歳陜西
鹽課仍授鹽運使暨所臨路府州縣正官兼知渠堰事
責以疏通壅塞六年改陜西運司為河東解鹽等處都
轉運鹽使司直隸中書省十月罷陜西行省所委巡鹽
官六十八員添設通判一員别鑄分司印二又罷撈鹽
提領二十員改立提領所二増餘鹽五百料是年實撈
鹽一十八萬四千五百引天厯二年辦課鈔三十九萬
五千三百九十五錠
四川之鹽為場凡一十有二為井凡九十有五在成都
夔府重慶叙南嘉定順慶潼川紹慶等路萬山之間元
初設拘𣙜課税所分撥竈戸五千九百餘隸之從實辦
課後為鹽井廢壊四川軍民多食解鹽至元二年立興
元四川鹽運司修理鹽井仍禁解鹽不許過界八年罷
四川茶鹽運司十六年復立之十八年併鹽課入四川
道宣慰司十九年復立陜西四川轉運司通辦鹽課二
十二年改立四川鹽茶運司分京兆運司為二歳煎鹽
一萬四百五十一引二十六年一萬七千一百五十二
引皇慶元年以竈戸艱辛減煎餘鹽五千引天厯二年
辦鹽二萬八千九百一十引計鈔八萬六千七百三十
錠
遼陽之鹽太宗丁酉年始命北京路徵收課税所以大
鹽泊硬鹽立隨車隨引載鹽之法每鹽一石價銀七錢
半帶納匠人米五升癸卯年海蘭路歳辦課白布二千
匹率賔路布一千匹至元四年立開元等路運司三年
禁東京㦤州奇爾實勒鹽不許過塗河界是年諭各位
下鹽課如例輸納二十四年濼州四處鹽課舊納羊一
千者亦令如例輸鈔延祐二年又命食鹽人戸歳辦課
鈔每兩率加五焉
兩淮之鹽至元十三年命提舉瑪哩范章依宋舊例辦
課每引重三百斤其價為中統鈔八兩十四年立兩淮
都轉運使司每引始改為四百斤十六年額辦五十八
萬七千六百二十三引十八年増為八十萬引二十六
年減一十五萬引三十年以襄陽民改食揚州鹽又増
八千二百引大徳四年諭兩淮鹽運司設闗防之法凡
鹽商經批驗所發賣者所官收批引牙錢其不經批驗
所者本倉就收之八年以竈戸艱辛遣官究議停煎五
萬餘引天厯二年額辦正餘鹽九十五萬七十五引計
中統鈔二百八十五萬二百二十五錠所隸之場凡二
十有九其工本鈔亦自四兩遞増至十兩云
兩淛之鹽至元十四年立運司嵗辦九萬二千一百四
十八引毎引分作二袋毎袋依宋十八界㑹子折中統
鈔九兩十八年増至二十一萬八千五百六十二引十
九年毎引於舊價之上増鈔四貫二十一年置常平局
以平民間鹽價二十三年増嵗辦為四十五萬引二十
六年减十萬引三十年置局賣鹽魚鹽於海濵漁所三
十一年併煎鹽地四十四所為三十四塲大徳三年立
兩浙鹽運司檢校所四五年増額為四十萬引至大元
年又増餘鹽五萬引延祐六年罷四檢校所立嘉興紹
興等處鹽倉官三十四塲各塲監運官一員嵗辦五十
萬引七年各運司鹽課以十分為率收白銀一分每銀
一錠凖鹽課四十錠其工本鈔浙西一十一塲止鹽每
引遞増至二十兩餘鹽至二十五兩浙東二十三塲正
鹽毎引遞増至二十五兩餘鹽至三十兩云
福建之鹽至元十三年始收其課為鹽六千五十五引
十四年立市舶司兼辦鹽錁二十年増至五萬四千二
百引二十四年改立福建等處轉運鹽使司歳辦鹽六
萬引二十九年罷福建鹽運司及鹽使司改立福建鹽
課提舉司増鹽為七萬引大徳四年後立鹽運司九年
又罷之併入本道宣慰司十年又立鹽課都提舉司増
鹽至十萬引至大元年又増至十三萬引四年改立福
建鹽運司至順元年實辦課三十八萬七千七百八十
三錠其工本鈔煎鹽每引遞増至二十貫曬鹽每引至
一十七貫四錢所隸之場有七
廣東之鹽至元十三年克廣州因宋之舊立提舉司從
實辦課十六年立江西鹽鐵茶都轉運司所轄鹽使司
六各場立管勾是年辦鹽六百二十一引二十二年分
江西鹽隸廣東宣慰司歳辦一萬八百二十五引二十
三年併廣東鹽司及市舶提舉司為廣東鹽課市舶提
舉司每歳辦鹽一萬一千七百二十五引大徳四年増
至正餘鹽二萬一千九百八十二引十年又増至三萬
引十一年三萬五千五百引至大元年又増餘鹽二萬
五千引延祐二年歳煎五萬五百引五年又増至五萬
五百五十二引所隸之場凡十有三
廣海之鹽至元十三年初立廣海鹽課提舉司辦鹽二
萬四千引三十年又立廣西石康鹽課提舉司大徳十
年増一萬一千引至大元年又増餘鹽一萬五千引延
祐二年正餘鹽通為五萬一百六十五引
凡天下一歳總辦之數唯天厯為可考今併著於后
　鹽總二百五十六萬四千餘引
　鹽課鈔總七百六十六萬一千餘錠
　　　茶法
𣙜茶始於唐徳宗至宋遂為國賦額與鹽等矣元之茶
課由約而博大率因宋之舊而為之制焉世祖至元五
年用運使白賡言𣙜成都茶於京兆鞏昌置局發賣私
自採賣者其罪與私鹽法同六年始立西蜀四川鹽𣙜
茶場使司掌之十二年既平宋復用左丞吕文煥言𣙜
江西茶以宋㑹五十貫準中統鈔一貫十三年定長引
短引之法以三分取一長引每引計茶一百二十斤收
鈔五錢四分二釐八毫短引計茶九十斤收鈔四錢二
分八毫是歳徵一千二百餘錠十四年取三分之半増
至二千三百餘錠十五年又増至六千六百餘錠十七
年置𣙜茶都轉運司于江州總江淮荆湖福廣之税而
遂除長引専用短引每引收鈔二兩四錢五分草茶毎
引收鈔二兩二錢四分十八年増額至二萬四千錠十
九年以江南茶課官為置局令客買引通行貨賣歳終
増二萬錠二十一年轉運使言各處食茶課程抑配於
民非便於是革之而以其所革之數於正課每引増一
兩五分通為三兩五錢二十三年又以李起南言増為
五貫是年徵四萬錠二十五年改立江西等處都轉運
司二十六年丞相僧格増引税為一十貫三十年又改
江南茶法凡管茶提舉司一十六所罷其課少者五所
併入附近提舉司每茶商貨茶必命賫引無引者與私
茶同引之外又有茶由以給賣零茶者初毎由茶九斤
收鈔一兩至是自三斤至三十斤分為十等隨處批引
局同每引收鈔一錢元貞元年有獻利者言舊法江南
茶商至江北者又税之其在江南賣者亦宜更税如江
北之制於是朝議復増江南課二千錠而弗税是年凡
征八萬三千錠至大元年以龍興瑞州為皇太后湯沐
邑其課入徽政院四年増額至一十七萬一千一百三
十一錠皇慶二年更定江南茶法又増至一十九萬二
千八百六十六錠延祐元年改設批驗茶由局官五年
用江西茶副法和爾丹言立減引添課之法每引増税
為一十二兩五錢通辦鈔二十五萬錠七年遂増至二
十八萬九千二百一十一錠天厯二年始罷𣙜司而歸
諸州縣其歳征之數葢與延祐同至順之後無籍可考
他如范殿帥茶西番大葉茶建寧胯茶亦無從知其始
末故皆不著
　　　酒醋課
元之有酒醋課自太宗始其後皆著定額為國賦之一
焉利之所入亦厚矣初太宗辛卯年立酒醋務坊場官
𣙜酤辦課仍以各州府司縣長官充提㸃官隸徵收課
税所其課額驗民戸多寡定之甲午年頒酒麯醋貨條
禁私造者依條治罪世祖至元十六年以大都河間山
東酒醋商税等課併入鹽運司二十二年詔免農民醋
課是年二月命隨路酒課依京師例每石取一十兩三
月用右丞盧世榮等言罷上都醋課其酒課亦改𣙜酤
之制令酒戸自具工本官司拘賣毎石止輸鈔五兩二
十八年詔江西酒醋之課不隸茶運司福建酒醋之課
不隸鹽運司皆依舊令有司辦之二十九年丞相鄂勒
哲等言杭州省酒課歳辦二十七萬餘錠湖廣龍興歳
辦止九萬錠輕重不均乃減杭州省十分之二令湖廣
龍興南京三省分辦大徳八年大都酒課提舉司設槽
房一百所九年併為三十所每所一日所醖不許過二
十五石之上十年復増三所至大三年又増為五十四
所其制之可考者如此若夫累朝以課程撥賜諸王公
主及各寺者凡九所云
天下每歳總入之數
　酒課腹裏五萬六千二百四十三錠六十七兩一錢
　　遼陽行省二千二百五十錠一十一兩二錢　河
　南行省七萬五千七十七錠一十一兩五錢　陜西
　行省一萬一千七百七十四錠三十四兩四錢　四
　川行省七千五百九十錠二十兩　甘肅行省二千
　七十八錠三十五両九錢　雲南行省􁧍二十萬一
　千一百一十七索　江浙行省一十九萬六千六百
　五十四錠二十一兩三錢　江西行省五萬八千六
　百四十錠一十六兩八錢　湖廣行省五萬八千八
　百四十八錠四十九兩八錢
　醋課腹裏三千五百七十六錠四十八兩九錢　遼
　陽行省三十四錠二十六兩五錢　河南行省二千
　七百四十錠三十六兩四錢　陜西行省一千五百
　七十三錠三十九兩二錢　四川行省六百一十六
　錠一十二兩八錢　江浙行省一萬一千八百七十
　錠一十九兩六錢　江西行省九百五十一錠二十
　四兩五錢　湖廣行省一千二百三十一錠二十七
　兩九錢
　　　商税
商賈之有税本以抑末而國用亦資焉元初未有定制
太宗甲午年始立徵收課税所凡倉庫院務官并合千
人等命各處官司選有産有行之人充之其所辦課程
每月赴所輸納有貿易借貸者並徒二年杖七十所官
擾民取財者者罪亦如之世祖中統四年用阿哈瑪王
光祖等言凡在京權勢之家為商賈及以官銀賣買之
人並令赴務輸税入城不弔引者同匿税法至元七年
遂定三十分取一之制以銀四萬五千錠為額有溢額
者别作増餘是年五月以上都商旅往來艱辛特免其
課凡典賣田宅不納税者禁之二十年詔各路課程差
亷幹官二員提調増羨者遷賞虧兑者賠償降黜凡隨
路所辦每月以其數申部違期不申及雖申不圓者其
首領官初犯罰俸再犯決一十七令史加一等三犯正
官取招呈省其院務官俸鈔於増餘錢内給之是年始
定上都税課六十分取一舊城市肆院務遷入都城者
四十分取一二十二年又増商税契本每一道為中統
鈔三錢減上都税課於一百兩之中取七錢半二十六
年從丞相僧格之請遂大増天下商税腹裏為二十萬
錠江南為二十五萬錠二十九年定諸路輸納之限不
許過四孟月十五日三十一年詔天下商税有増餘者
毋作額元貞元年用平章琳沁言又増上都之税至大
三年契本一道後増作至元鈔三錢逮至天厯之際天
下總入之數視至元七年所定之額葢不啻百倍云
商税額數
　大都宣課提舉司一十萬三千六錠一十一兩四錠
　　大都路八千二百四十二錠九兩七錢　上都留
　守司一千九百三十四錠五兩　上都税課提舉司
　一萬五百二十五錠五兩　興和路七百七十錠一
　十七兩一錢　永平路二千二百七十二錠四兩五
　錢　保定路六千五百七錠二十三兩五錢　嘉定
　路一萬七千四百八錠三兩九錢　順徳路二千五
　百七錠九兩九錢　廣平路五千三百七錠二十兩
　二錢　彰徳路四千八百五錠四十二兩八錢　大
　名路一萬七百九十五錠八兩五錢　懐慶路四千
　九百四十九錠二兩　衛輝路三千六百六十三錠
　七兩　河間路一萬四百六十六錠四十七兩二錢
　　東平路七千一百四十一錠四十八兩四錢　東
　昌路四千八百七十九錠三十二兩　濟寧路一萬
　二千四百三錠四兩一錢　曹州六千一十七錠四
　十六兩三錢　濮州二千六百七十一錠七錢　高
　唐州四千二百五十九錠六兩　泰安州二千一十
　三錠二十五両四錢　冠州七百三十八錠一十九
　兩七錢　寧海州九百四十四錠三錢　徳州二千
　九百一十九錠四十二兩八錢　益都路九千四百
　七十七錠一十五兩　濟南路一萬二千七百五十
　二錠三十六兩六錢　般陽路三千四百八十六錠
　九兩　大同路八千四百三十八錠一十九兩一錢
　　冀寧路一萬七百一十四錠三十四兩六錢　晉
　寧路二萬一千三百五十九錠四十兩二錢
　嶺北行省四百四十八錠四十五兩六錢　遼陽行
　省八千二百七十三錠四十一兩四錢　河南行省
　一十四萬七千四百二十八錠三十二兩三錢　陜
　西行省四萬五千五百七十九錠三十九兩二錢
　四川行省一萬六千六百七十六錠四兩八錢　甘
　肅行省一萬七千三百六十一錠三十六兩一錢
　江浙行省二十六萬九千二十七錠三十兩三錢
　江西行省六萬二千五百一十二錠七兩三錢　湖
　廣行省六萬八千八百四十四錠九兩九錢
　　　市舶
互市之法自漢通南粤始其後歴代皆嘗行之至宋置
市舶司于浙廣之地以通諸番貨易則其制為益詳矣
元自世祖定江南凡鄰海諸郡與番國往還互易舶貨
者其貨以十分取一麤者十五分取一以市舶官主之
其𤼵舶迴帆必著其所至之地驗其所易之物給以公
文為之期日大抵皆因宋舊制而為之法焉於是至元
十四年立市舶司一於泉州令孟古岱領之立市舶司
三於慶元上海澉浦令福建安撫使楊發督之每歳招
集舶商於番邦博易珠翠香貨等物及次年迴帆依例
抽解然後聽其貨賣時客舶自泉福販土產之物者其
所徵亦與番貨等上海市舶司提控王楠以為言於是
定雙抽單抽之制雙抽者番貨也單抽者土貨也十九
年又用耿左丞言以鈔易銅錢令市舶司以錢易海外
金珠貨物仍聽舶戸通販抽分二十年遂定抽分之法
是年十月孟古岱言舶商皆以金銀易香木於是下令
禁之唯鐵不禁二十一年設市舶都轉運司於杭泉二
州官自具船給本選人入番貿易諸貨其所獲之息以
十分為率官取其七所易人得其三凡權勢之家皆不
得用已錢入番為賈犯者罪之仍籍其家產之半其諸
番客旅就官船賣買者依例抽之二十二年併福建市
舶司入鹽運司改曰都轉運司領福建漳泉鹽貨市舶
二十三年禁海外博易者毋用銅錢二十五年又禁廣
州官民毋得運米至占城諸番出糶二十九年命市船
驗貨抽分是年十一月中書省定抽分之數及漏税之
法凡商旅販泉福等處已抽之物於本省有市舶司之
地賣者細色於二十五分之中取一麤色於三十分之
中取一免其輸税其就市舶司買者止於賣處收税而
不再抽漏舶物貨依例斷没三十年又定市舶抽分雜
禁凡二十一條條多不能盡載擇其要者録焉泉州上
海澉浦温州廣東杭州慶元市舶司凡七所獨泉州於
抽分之外又取三十分之一以為税自今諸處悉依泉
州例取之仍以濫州市舶司併入慶元杭州市舶司併
入税務凡金銀銅鐵男女並不許私販入番行省行泉
府司市舶司官每年於迴帆之時皆前期至抽解之所
以待舶船之至先封其堵以次抽分違期及作弊者罪
之三十一年成宗詔有司勿拘海舶聽其自便元貞元
年以舶船至岸隱漏物貨者多命就海中逆而閲之二
年禁海商以細貨於馬八兒唄喃梵荅剌亦納三番國
交易别出鈔五萬錠令沙布鼎等議規運之法大徳元
年罷行泉府司二年併澉浦上海入慶元市舶提舉司
直隸中書省是年又置制用院七年以禁商下海罷之
至大元年復立泉府院整治市舶司事二年罷行泉府
院以市舶提舉司隸行省四年又罷之延祐元年復立
市舶提舉司仍禁人下番官自發船貿易迴帆之日細
物十分抽二麤物十五分抽二七年以下番之人收絲
銀細物易于外國又併提舉司罷之至治二年復立泉
州慶元廣東三處提舉司申嚴市舶之禁三年聽海商
貿易歸徵其税泰定元年諸海舶至者止令行省抽分
其大畧如此若夫中買寶貨之制泰定三年命省臣依
累朝呈獻例給價天厯元年以其蠧耗國財詔加禁止
凡中獻者以違制論云
　　　額外課
元有額外課謂之額外者歳課皆有額而此課不在其
額中也然國之經用亦有賴焉課之名凡三十有二其
一曰厯日二曰契本三曰河泊四曰山場五曰窑冶六
曰房地租七曰門攤八曰池塘九曰蒲葦十曰食羊十
一曰荻葦十二曰煤炭十三曰撞岸十四曰山查十五
曰麯十六曰魚十七曰漆十八曰酵十九曰山澤二十
曰蕩二十一曰栁二十二曰牙例二十三曰乳牛二十
四曰抽分二十五曰蒲二十六曰魚苗二十七曰柴二
十八曰羊皮二十九曰磁三十曰竹葦三十一曰薑三
十二曰白藥其歳入之數唯天厯元年可考云
　厯日總三百一十二萬三千一百八十五本計中統
　鈔四萬五千九百八十錠三十二兩五錢内腹裏七
　萬二千一十本計鈔八千五百七十錠三十一兩一
　錢行省二百五十五萬一千一百七十五本計鈔三
　萬七千四百一十錠一兩四錢大厯二百二十萬二
　千二百三本每本鈔一兩計四萬四千四十四錠三
　兩小厯九十一萬五千七百二十五本每本鈔一錢
　計一千八百三十一錠三十二兩五錢囘囘厯五千
　二百五十七本每本鈔一兩計一百五錠七兩
　契本總三十萬三千八百道每道鈔一兩五錢計中
　統鈔九千一百一十四錠内腹裏六萬八千三百三
　十二道計鈔二千四十九錠四十八兩行省二十三
　萬五千四百六十八道計鈔七千六十四錠二兩
　河泊課總計鈔五萬七千六百四十三錠二十三兩
　四錢内腹裏四百六錠四十六兩二錢行省五萬七
　千二百三十六錠二十七兩一錢
　山場課總計鈔七百一十七錠四十九兩一錢内腹
　裏二百三十九錠一十三兩四錢行省四百八十錠
　三十五兩六錢
　窑冶課總計鈔九百五十六錠四十五兩九錢内腹
　裏一百九十七錠三十二兩四錢行省七百五十九
　錠一十三兩
　房地租錢總計鈔一萬二千五十三錠四十八兩四
　錢内腹裏九百六十六錠五兩三錢行省一萬一千
　八十七錠四十三兩一錢
　門攤課總計鈔二萬六千八百九十九錠一十九兩
　一錢内湖廣省二萬六千一百六十七錠三兩四錢
　江西省三百六十錠一兩五錢河南省三百七十二
　錠一十四兩一錢
　池塘課總計鈔一千九錠二十六兩五錢内江浙省
　二十四錠二十二兩七錢江西省九百八十五錠三
　兩八錢
　蒲葦課總計鈔六百八十六錠三十三兩四錢内腹
　裏一百四十二錠五兩八錢行省五百四十五錠二
　十七兩六錢
　食羊等課總計鈔一千七百六十錠二十九兩七錢
　内大都路四百三十八錠上都路三百錠興和路三
　百錠大同路三百九十三錠羊市二百二十九錠二
　十九兩七錢煤木所一百錠
　荻葦課總計鈔七百二十四錠六兩九錢内河南省
　六百四十四錠五兩八錢江西省八十錠一兩八錢
　煤炭課總計鈔二千六百一十五錠二十六兩四錢
　内大同路一百二十九錠一兩九錢煤木所二千四
　百九十六錠二十四兩五錢
　撞岸課總計鈔一百八十六錠三十七兩五錢内般
　陽路一百六十錠二十四兩寧海州二十六錠一十
　三兩五錢恩州一十三兩八錢
　山查課總計鈔七十五錠二十六兩四錢内真定路
　一錠二十五兩八錢廣平路四十錠五兩一錢大同
　路三十三錠四十五兩四錢
　麯課江浙省鈔五十五錠三十七兩四錢
　魚課江浙省鈔一百四十三錠四十兩四錢
　漆課總計鈔一百一十二錠二十六兩内四川省廣
　元路一百一十一錠二十五兩八錢
　酵課總計鈔二十九錠三十七兩八錢内腹裏永平
　路二十三錠二十五兩四錢江西行省六錠一十二
　兩五錢
　山澤課總計鈔二十四錠二十一兩一錢内彰徳路
　一十三錠四十兩懐慶路一十錠三十一兩一錢
　蕩課平江路八百八十六錠七錢
　桞課河間路四百二錠一十四兩八錢
　牙例課河間路二百八錠三十三兩八錢
　乳牛課真定路二百八錠三十兩
　抽分課黄州路一百四十四錠四十四兩五錢
　蒲課晉寧路七十二錠
　魚苗課龍興路六十五錠八兩五錢
　柴課安豐路三十五錠一十一兩七錢
　羊皮課襄陽路一十錠四十八兩八錢
　磁課冀寧路五十八錠
　竹葦課奉元路三千七百四十六錠三兩六錢
　薑課興元路一百六十二錠二十七兩九錢
　白藥課彰徳路一十四錠二十五兩
　
　
　
　
　
　
　
　
　元史卷九十四
元史卷九十四考證
大徳元年罷大都鹽運司併入河間　成帝紀作七年
　食貨志末卷載王思誠等鹽法議文内並同此云元
　年誤
至元十三年定長引長引收鈔五錢四分二釐八毫按
　續集通考定長引收鈔六錢四分有竒
