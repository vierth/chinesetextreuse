
　續資治通鑑長編巻九十五
　　　　　　　　　　　　　宋　李燾　撰
　　真宗
天禧四年春正月戊午以滑州將塞决河命翰林學士
盛度乘傳致祭
乙丑以華州觀察使曺瑋為宣徽北院使鎮國軍留後
簽署樞宻院事簽署兼領藩鎮自瑋始也(以使兼領/自彬始)
吏部流内銓言諸試銜官齋郎奏授出身白衣選人未
經歴任無所升降請自今更不引對依格敇注擬　知
制誥吕夷簡言諸州軍續降宣敕多闕編録望令諸路
提㸃刑獄司常切檢視從之
丙寅令利州路轉運司賑貸貧民旱故也
己巳幸元符觀資善堂
辛未鄜延部署言宥州蕃族拉爾率衆刼熟戸宻威族
延州金明縣監押西頭供奉官李士彬部兵擊之斬拉
爾梟七十餘級奪馬三百匹餘衆悉擒詔部署司以其
事報趙徳明擢士彬為都監加東頭供奉官閤門祇候
士彬弟殿直士筠為右侍禁依前提㸃族帳事補蕃卒
色伊喇勒為軍主餘第遷之仍賜衣帶茶綵俸料　詔
諸民偽立田産要契託衣冠形勢戸庇役者限百日自
首改戸輸税限滿不首許人陳告命官除名餘人決配
所在揭榜示之
丙子改諸路提㸃刑獄為勸農使副使兼提㸃刑獄公
事仍詔所至取民籍視其差等有不如式者懲革之勸
䘏農民以時耕墾招集逃㪚檢括陷税凡農田一事已
上悉領之仍各賜農田敇一部　詔銓司増注桂廣等
州幕職官常及五員擇壯年幹事者充令供本職外仍
備轉運刑獄司差遣
庚辰詔三京諸州取進士諸科三舉已上曽經御試無
罪犯者量試藝業揀材質書札解送赴闕當議於班行
録用如經御試者數少許即選五舉以上南省終場下
第人充
辛巳命右諫議大夫張士遜詣滑州祭河詔馮守信俟
河平留兵萬人䕶之
二月癸未朔以淮南江浙穀貴民飢命都官貟外郎韓
億閤門祇候王若訥乘傳安撫發常平倉粟減直出糶
以賑之民有以糧儲濟衆者第加恩奬其乏食持仗盜
糧者並減等論罪
乙酉廣州言注輦國遣使入貢方物其使者至州死以
其表來上詔本州宴犒其部下賜器幣緡錢遣之
丁亥戸部貟外郎兼太子右諭徳魯宗道言伏見代州
寨主吳太初以捕獲私鹽决訖撤去殿直田夢澤於公
廨課子弟種麥半畝咸以贓罪不許叙用竊惟天下羣
官如此類甚衆慮渉秋荼之繁仰玷春臺之化欲望委
刑部自今羣臣除故枉法受贓外其因事計贓情可憫
者並奏裁從之宗道又言臣往任歙州判官日坐預借
俸錢贖銅六斤赴調日刑部定為公罪大理定為私罪
及再詳議刑部飜為私罪大理飜為公罪兩司更互僅
同兒戲徒使選人淹延費用望自今選人有罪令銓曺
於刑部大理寺兩司中止問一處庶免稽留望銓曺自
今刑部大理寺定選人罪名不一即送審刑院速詳定
以聞(定罪名在五月/辛酉今并書)
戊子右街講僧秘演等表請以聖製述釋典文章命僧
箋注附於大藏有司按太宗朝故事請許之詔可仍遣
近臣詳覆中貴人掌其事
辛卯參知政事李廸等上一州一縣新編敕三十巻(本/志)
(作一州二縣㑹要并言一司/一務一州一縣今從本志)　祠部員外郎秘閣校理
李埀言準詔至大名府滑衞徳貝州通利軍與長吏計
度疏塞河流有無妨閡臣所至並稱黄河水入王莽沙
河與西河故瀆注金赤河必慮水勢浩大浸蕩民田難
於隄備臣以謂河水所經不無為害少命疏治之則本
州長吏不得專其封土矣今者河決而南為害既多而
又陽武埽東石堰埽西地形汙下東河泄水又難或者
云今決處槽底坑深舊渠逆上若塞之旁必復壞如是
則議塞河者誠以為難若決河而北為害雖少一旦河
水注御河蕩易水徑乾寧軍入濁流口遂及戎境或者
云因此揺動邊鄙如是則議疏河者又益為難臣於兩
難之間輙畫一計請自上流引北載之髙地東至大伾
復㵼於澶淵舊道使南不至滑州北不至通利軍界何
以計之臣請自鄆州東界曺公所開運渠東五里河北
岸亞處就岸實土堅引之正北近東十三里破伯禹古
隄注裴家潭徑牧馬陂又正東近北四十里擊大伾西
山釃為二渠一逼大伾南足決古隄正東八里復澶淵
舊道一逼通利軍城北曲河口至大禹所道西河故瀆
正北稍東十里開南北大隄又東七里入澶淵舊道與
南渠合夫如是則載之髙地大伾二山於脽股之間分
酌其勢浚㵼兩渠匯注東北不逺三十里復合澶淵舊
道則滑州不治自涸矣其通利軍如河陽中城於兩河
之間加以大伾二山居中作固莫能壊也朝廷必欲漸
而緩成先疏大伾南足一渠則滑州亦已無患矣臣請
以兵夫二萬自來年二月興作除三伏半工外至十月
而成其均厚禆薄俟次年可也䟽奏朝議懼其煩撓罷之
癸巳以利州路階成民飢遣侍御史姜遵閤門祇候張
士安馳驛安撫之(張士安/未見)　詔忻州知州入辭日升殿
奏事時命供奉官閤門祇候張淡成知忻州事知州舊無
上殿例因淡成之請特有是詔(㑹要二月十三日/事張淡成當考)令并
代忻三州減直糶常平倉以濟飢民
甲午宻州莒縣馬耆山九經楊光輔為國子四門助教
加賜束帛詔長吏常存問之光輔聚徒講授三十餘年
知州王博文為言故命以官負海有鹽場歲饑民多盜
鬻者吏捕逐則羣起捍鬭皆坐法當死博文請弛鹽禁
俟歲豐乃復從之(弛鹽禁不得/月日今附見)
丙申詔曺濮鄆單徐州淮陽軍賑貸貧民以決河為害
故也
丁酉以樞宻直學士左司郎中知秦州李及為右諫議
大夫依前充職
滑州言河塞詔奨之己亥命翰林學士承㫖晁迥致祭
又遣官謝京城宫觀諸陵岳瀆靈山勝境
庚子羣臣詣崇徳殿稱賀賜修河部署鈐轄轉運都監
官吏使臣等衣服金銀帶器幣將士緡錢有差是役凡
賦諸州薪石楗橛芟竹之數千六百萬用兵夫九萬人
上親製又刻碑以紀其成功(李若谷𫝊云若谷為京東/轉運使河決白馬調取楗)
(芻同列盧士倫協三司意趣刻擾州縣若谷寛之士倫/不悦譖諸朝徙若谷知陜州實録乃無此事今不取)
辛丑令唐鄧等八州發常平倉粟減價出糶以濟貧民
壬寅詔應縁滑州役卒亡命者限兩月首罪優給口糧
送𨽻本軍其因罪為部署司所移配者亦送還本籍所
在揭榜告諭之
戸部員外郎知制誥李諮不為冦準所知每草辭必再
三却之令換易乃已諮嘗用淑慎字準難之曰淑慎婦
人事也諮執毛詩詣閤呈準曰淑慎君子其儀不忒此
安有婦人之事準性強固又别加詆誚卒改之諮因是
積憤又以父留鄉里請外乙巳命諮知荆南府代給事
中樂黄目知潭州長沙月給舊減於荆者特詔増之又
諭以兵賦繁綜寄任之意　詔諸州所須醖酒黄糯米
染色紅花紫草等自今乘時収買無以抑貧民
丙午明州言髙麗夾骨島民闊達以風漂舟至定海縣
岸詔本州存問給度海糧遣還自今有此類準例給遣
訖以聞
己酉馬軍都虞候并代副部署楊崇勲為客省使依
前英州防禦使兼羣牧使同勾當三班院皇城司其月
俸如管軍防禦使例初羣牧置使皆以文臣領之惟崇
勲自都監至為使凡九年屬天下久罷兵有言鬻廐馬
者崇勲曰馬者戰之備雖無事可去耶遂寢其奏
庚戌賜光祿寺丞沈惟温同進士出身惟温倫之孫獻
太祖太宗與倫御署書求賜科名故也
三月戊午淄州民飢貸以牛糧　詔翰林學士以下龍
圗閣直學士以上自今官未至給諫者該恩叙封母妻
並如給諫之例初王曙既改舊制盛度以兵部郎中為
學士因乞封其母許之乃降是詔其後天章閣直學士
亦如龍圗閣直學士
庚申甘州輝和爾可汗王伊嚕格勒圭呼遣使來貢
甲子令府州賑貸蕃部去歲旱故也
乙丑右司諫直集賢院祖士衡言伏見大宴皇帝更衣
降坐羣臣謝賜花止拜於坐次欲望自今每更衣所司
揖羣臣下殿候皇帝降坐則羣臣班於殿庭皇帝升坐
乃上殿如賜花則拜於庭又常朝起居日長春崇徳殿
假日後殿中書樞宻院文武合班而閤門祇候一員在
前隨班再拜側立贊謁以臣愚見未協矩儀欲請自今
令通班閤門祇候在前殿則與内殿供奉官以下同起
居後殿則與軍頭司官同起居然後立殿庭贊謁從之
戊辰改禎州為惠州　罷給揚州蠶鹽一年從韓億之
請也
庚午詔審官院流内銓自今羣官中川峽人有科名歴
任無贓罪經薦舉者三任内許一任去本貫三百里外
守官其年老致仕者亦聽還鄉
壬申令西凉府輝和爾自今貢奉並由秦州路出入　秦
州言蕃部阿錫逹納質歸順
先是詔以近年開封府舉人稍多屢致詞訟令翰林學
士承㫖晁迥等議定條約於是迥等上言諸州舉人多
以身有服制本貫難於取觧遂奔凑京轂寓籍充賦人
數既衆混而為一有司但考其才藝觧送之際本府土
著登名甚少交起喧競亦由於此欲請自今有朞週卑
㓜以下服者聽取文觧寄應舉人實無戸籍者許召官
保任於本府戸籍人數外别立分數薦送詔從之仍取
大中祥符七年寄貫人數中進士觧十之三諸科十之
五癸酉詔川峽廣南諸州自今依先定條制觧合格舉
人外更有藝業可取者悉取薦送(本志不及廣南當考/又當考合格舉人元)
(數/)
乙亥以益梓州路物價翔踊命知制誥吕夷簡引進副
使曺儀乘傳賑卹之夷簡等請所至勞問官吏將校仍
取繫囚與長吏等原情從輕決遣民願出穀救飢民者
元詔第加酬奬望給空名告敕付臣賫往從之
丙子詔自今縣尉獲鬭殺全火賊資考當入令録者授
節察推官
戊寅詔三司言前詔江淮兩浙荆湖五路部綱殿侍聽
挈屬隨行其惠民石塘廣濟黄御蔡河押薪炭者望令
準例從之(前詔乃二年九月/二十八日見㑹要)
己卯左僕射兼中書侍郎平章事向敏中卒上即時臨
哭之慟贈太尉中書令諡文簡五子洎諸壻並遷官親
族授官者又數人敏中端厚愷悌多智寡交特為人主
所重以至顯達歴踐中外曉民政善處繁劇識大體宻
静達權累在衡軸門無私謁諸子不令釐務雖當大事
若已不預焉謹於采拔不妄推薦姿表瓌碩有儀矩能
談論為大僚幾三十年時以重徳目之上所優禮故雖
衰疾終不得謝亦以此為恨及追命制入上特批一幅
敏中端謹温良冝益此意其恩顧如此
夏四月壬午朔翰林學士錢惟演言伏以春秋朝陵載
於舊式公卿親往蓋表至恭歴代以來國章斯在唐顯
慶中始詔三公行事天寳以後亦遣公卿巡謁蓋取朝
廷大臣不必須同國姓後唐參用太常宗正卿晉開運
中亦命吏部侍郎李詳其例甚多近年以來止遣宗正
寺官人輕位卑實虧舊制望自今於丞郎諸司三品内
遣官或闕官即差兩省諫舍以上所冀仰副追孝之心
以成稽古之美詔付有司詳定且言按唐顯慶五年詔
三公備鹵簿分行二陵太常卿為副長慶元年通取尚
書省四品以上清望官及諸司五品以上清望官充開
寳通禮差太常宗正卿今請依禮三陵用太常宗正卿
如闕官即差尚書省四品以下兩省五品以上諸司三
品或卿監其分拜官二員用尚書省五品以上詔可如
闕卿監以上官即以次差攝　審刑院刑部大理寺奏
自今所舉幕職州縣官充詳斷法直官請試律五道取
三道以上仍斷案三二十道稍合格例則保明聞奏從
之
丙戌令杭州葺故吳越王錢氏廟從其孫惟演之請也
以旱遣近臣分詣諸宫廟寺觀禱雨
丁亥大風起西北飛砂折木晝晦數刻命中使詣宫觀
建道場禳之
翰林學士承㫖晁迥累表求觧近職庚寅授工部尚書
集賢院學士判西京留司御史臺許一子官河南以就
養　命工部侍郎楊億為翰林學士大中祥符末億自
汝州代還久之不遷或問王旦曰楊大年何不且與舊
職旦曰大年頃以輕去上左右人言可畏頼上終始保
全之今此職欲出自清𠂻以全君臣之契也踰六年乃
復入禁署於是令億序班在惟演下盛度上惟演言億
景徳中已為學士况今與臣並官丞郎望升億班在臣
上從之　詔自今奏舉選人令有司候參選日考較有
私罪及非時贊者别聽進止餘即報中書門下遣官同
判銓官考試引見　分江南轉運使為東西兩路從戸
部判官滕涉之請以便按巡也　出内藏錢七萬貫付
京西路市軍糧
壬辰詔茶場𣙜務自今令三司副使判官轉運使副制
置茶鹽司舉歴任無贓私罪者監𣙜務以京朝宫殿直
以上使臣充茶場以幕職令録充　京西轉運使言知
襄州夏竦勸部民出粟八萬餘石賑濟飢民詔奨之
丙申杖殺前定陶縣尉麻士瑶於青州其兄大理評事
致仕士安削籍配𨽻汀州姪右正言直史館温舒太常
丞直集賢院温其並削職温舒改太常博士監昇州糧
料温其監光州酒税家僮范辛等及州院司理院典級
冒名買場務人借詞進士王圭等並黥面決配廣南福
建逺惡州軍牢城家僮五十人分𨽻諸軍以臨淄宅一
區給其家邸店資財取十之三均給其族自餘悉籍之
其田莊本因平債呑併典質者許元主收贖本路勸農
使副青州知州通判悉降等差遣初士瑶祖希夢事劉
銖為府掾專以掊克聚斂為己任兼并恣横用致鉅富
至士瑶累世益豪縱郡境畏之過於官府士瑶素帷箔
不修又私蓄天文禁書兵器姪温裕先有憾常欲訟之
士瑶懼乃縶之宻室命范辛等三僕更守絶其飲食數
日死即焚之又嘗怒鎮將張珪遣家僮張正等率民夫
伺珪於途中毆殺棄其尸頃之珪復蘇訟於州典級輩
悉受士瑶賂出其罪承前牧宰而下多與抗禮未嘗敢
違忤及鎮海節度推官孫昌知臨淄憤其凶惡有犯必
訊理之士瑶常聲言遣人刺昌昌乃送其族寓於他郡
每夕宿縣廨列人嚴更為備士瑶復與王圭誣告昌不
公事又借同邑人姓名買場務先是侍御史姜遵風聞
士瑶幽殺其姪事奏遣監察御史章頻推直官江鈞往
鞫之(姜遵劾麻氏不法實録/在二月丙戌今附此)於是併得他罪故悉加誅
罰焉仍詔刑部遍牒三京諸路揭牓諭民擢遵為工部
郎中孫昌為大理寺丞依前知臨淄縣賞其發摘姦伏
也(國史載麻希夣事蓋因王皥百一編也司馬光記聞/景徳初契丹冦澶淵㳺兵至臨淄麻氏率莊人千餘)
(據堡自守鄉里頼之全濟者甚衆至今基迹尚存謂之/麻氏寨兵退麻氏斂器械盡輸官留什二三以衞其家)
(鄉里頼麻氏以全濟此事當考或可増修然光載姜遵/為轉運使欲因此以立威名則誤矣遵在仁宗時乃將)
(􁑀京東/今不取)浮梁縣民臧有金者素豪横不肯輸租畜犬數
十頭里正近其門輙噬之繞垣宻植橘柚人不可入每
歲里正常代之輸租及臨涇胡順之為縣令里正白其
事順之怒曰汝輩嫉其富欲使順之與為仇耳安有王
民不肯輸租者耶第往督之里正白不能順之使手力
繼之又白不能使押司録事繼之又白不能順之悵然
曰此租必使令自督耶乃命里正取藁自抵其居以藁
塞門而焚之臧氏皆迸逸順之悉令掩捕驅至縣其家
男子年十六以上盡痛杖之乃召謂曰胡順之無道既
焚爾宅又痛杖汝父子兄弟爾可速詣府自訟矣臧氏
皆懾服無敢詣府者自是臧氏租常為一縣先府嘗遣
教練使詣縣順之聞之曰是固欲來煩擾我也乃微使
人隨之隂記其入驛舍及受驛吏供給之物既至入謁
色甚倨順之延與坐徐謂曰教練何官也曰本州職員
爾曰應入驛乎教練使踧踖曰道中無邸店暫止驛中
又曰應受驛吏供給乎曰道中無芻糧故受之又曰應
與命官坐乎教練使趨下謝罪順之即械繫獄置闇室
中以糞十甕環其側教練不勝其苦因順之過獄呼曰
令何不問我罪順之笑謝曰教練幸勿訝也今方多事
未暇問也繫十日然後杖之二十教練不服曰職貟也
有罪當受杖於州順之笑曰教練久為職貟殊不知法
杖罪不送州耶卒杖之自是府吏無敢擾縣者州雖惡
之然不能罪也於是為青州幕僚𤼵麻氏破其家皆順
之之力云髙麗嘗入貢道出州境中貴人挾以為重使
州官旅拜於郊順之曰青大鎮在唐押新羅渤海縱其
國王來尚當與之均禮今見陪臣奈何卑屈如此獨不
拜因上書論辨朝廷是之既誅麻氏上記其名召見改
著作佐郎優與差遣(正史順之𫝊豪横者乃休寜汪氏/休寜屬歙州浮梁屬饒州今從司)
(馬光記聞光載此事尤詳故也𫝊云改官/知常熟縣光云簽判洪州不知孰是當考)
丁酉詔寄班祇候自今準三班使臣所定年限考詔　三
司言福州官莊舊止隨私産一例收租請估直許見田
民買之詔第遣常參官一員與轉運使依漳泉州例均
定租課尋罷不遣(罷遣使在八月/辛丑今并書)
戊戌謁啓聖院太宗神御殿遂謁景靈宫開寳寺
先是度支員外郎直集賢院祁暐出知濰州母亡殯於
州城之南暐既觧官就殯所築小室號泣守䕶蔬食讀
佛經者三載徒跣經冬足墮二指有白烏白兎馴擾墳
側州異之以狀聞己亥降詔旌美及其歸𦵏又賜帛三
十疋粟三十石令州長吏每月就所居存問暐膠水人
也
庚子謁玉清昭應宫
癸卯利州路轉運使李防請雕印四時纂要齊民要術
付諸道勸農司以朂民務從之
乙巳詔訪聞忻代州民秋後結朋角觝謂之野場有殺
傷者自今悉禁絶之
丁未閤門請自今庶子已下至京官閤門祇候至三班
使臣並為一班文武羣官值假三日則朝見辭謝於崇
政殿其酒食緡帛賜於門外奏可時上不豫故多從省
約之制
先是左正言知制誥張師徳移病出守潁州五月癸丑
師徳言皇弟徳雍現任本州防禦使其署銜望降規式
中書門下言據御史臺稱每大朝㑹立班皇親防禦團
練使刺史並次節度使下稍退序立因詔師徳署銜於
徳雍之下非典故也凡知制誥著位兩省則次給諫南
省御史臺次丞郎外官則在觀察使上云(此據掖/垣志)
甲寅詔禮部權停貢舉一年
丙辰詔奬涇原路都監李餘懿等補指使殿侍趙榮為
三班借職以其撃殺蕃冦故也
丁巳令京兆鳯翔減直糶粟賑秦隴諸州流民
戊午開封府請撤民舍侵街陌者上以勞擾不許　將
作監丞通判果州張觀上言父居業見任越州支使年
踰耳順猶滯選門臣今䝉恩授秘書郎願回授父詔流
内銓召居業考課引對其秘書郎告仍以付觀
己未益梓路安撫吕夷簡言秦隴利等州飢民稍多望
令逐處募充本城諸軍從之
初感徳軍節度使知陜州王嗣宗以老病再表願入朝
且言得一見即歸田里優詔召還㑹郊祀改静難節度
使留京師累月竟以足疾不任朝謁復上表求再知許
州宰相冦準素惡其為人庚申特命以左屯衞上將軍
致仕嗣宗乃請面辭詔免舞蹈許其子扶掖之對數刻
賜錢百萬及準罷相又特從其請令月給實俸五十千
嗣宗歴事三朝最為宿舊所至以嚴明御下尤傲狠務
以醜言凌挫羣類家有恩仇簿已報者即勾之晩年交
遊皆入仇簿為中丞日嘗忿宋白郭贄邢昺七十不請
老屢言於上請敕其休致又遣親屬諷激之及嗣宗眷
厚祿不忍去嘗謂人曰僕惟此一事未能免物議爾衆
皆嗤焉雅好為文而朴繆尤甚奉祀歲近臣皆令為頌
記宰相以嗣宗所撰不足發揮盛徳慮為後所誚乃不
許刻石然敦睦宗族待諸姪如己子臨終著遺戒訓子
孫毋析居又令以孝經弓劒筆硯置壙中云
壬戌廣南東路轉運勸農司言準詔計度徙春州於古
城請依例於土人内注無贓罪幕職州縣官充通判兼
知州量與恩賜支録事參軍俸給滿日依潭州龍巖等
縣例優奬從之(據本志景徳元年移治陽春界明石津/古城大中祥符九年又併入新州天禧)
(四年/復置)
甲子環州界熟戸宻覺族軍主錦尼納質歸化以錦尼
領順州刺史首領日木多等十五人補蕃官有差
丙寅詔自今天下犯十惡刼殺謀殺故殺鬭殺放火強
刼賊官典正枉法贓偽造符印厭魅呪詛造妖言𫝊妖
術合造毒藥禁軍諸軍逃亡為盜罪至死者每至十二
月權住區斷過天慶節決之餘犯至死者十二月内及
春夏未得斷遣禁錮奏裁又詔大辟有先準詔即行處
斬者自今除惡逆四等準律用刑自餘斬刑遇春夏止
決重杖處死俟秋分如故以上封者言皇帝誕月及春
夏長育之時宜貸嚴科故也(張知白趙湘奏議可考知/白見咸平五年十一月湘)
(見景徳四/年九月)
丁卯兩浙淮南勸農使王貫之等導海州界石闥堰水
入漣水軍溉民田知定逺縣江擇知江隂軍崔立率部
民修廢塘浚石溝以灌髙仰之地詔並奬之仍令代還
日考課引對因諭諸路勸農司應塘堰可以利民者準
此繕修(崔立事在明年六月/今從本志并書于此)
甲戌以時雨沾洽遣官謝廟社宫觀寺院　保安軍小
蕃族都虞候日威廵檢胡懷節等擊賊有勞並進秩
己卯詔應縁河州軍自今每歲令長吏等與巡河及本
地使臣躬親檢視隄岸當浚築者連署以聞勿復減省
功料以圗恩奬違者重寘其罪　光祿寺丞謝綘上言
帝王之興必推五行之盛徳所以配天地符隂陽也神
農氏以火徳有火星之瑞聖祖以土徳地螾黄龍見夏
以木徳青龍止於郊商以金徳山澤自溢周以火徳有
赤烏之符國家膺開先之慶宜黜五代紹唐土徳以繼
聖祖猶漢之黜秦興周火徳以繼堯也臣聞太祖生而
包絡黄及受命五緯聚于奎而鎮星是主陛下升中泰
山日抱黄珥朝祀太清宫有星曰含譽其色黄而潤澤
其餘神龜珍獸自逺至者或毳或介僉有厥應非土徳
之驗乎茲事體大惟陛下勿以變古為疑且漢興至武
帝越九十年始寖尋於火徳至光武蓋二百載方習定
乎正運國家受祚猶在五紀陛下謙而弗答氣壅未宣
河決遂潰豈不神哉考六府之厭鎮驗五行之勝尅亦
宜興土之運禦時之災不可因循舊典廢天人之休也
其度量律歴之則車服衣冠之法圜丘方澤之事明堂
辟雍之制宗廟薦饗之序方國朝貢之典政教禮樂文
質増殺願下搢紳鴻碩之士參議條奏然後升中嵩告
上帝循五載見羣后以示中方之位以符用五之數時
大理寺丞董行父請用天為統以金為徳詔兩制議皆
言用土徳則當越唐上承於隋用金徳則當越五代紹
唐而太祖實受終周室豈可弗遵傳繼之序綘行父議
皆黜不用絳濤子也(行父/未見)
六月甲申右諫議大夫李應機言嶺南惠州河源韶州
翁源循州興寧錫場梅州管界縣分屬嵐瘴多處其令
佐及梅州知州監押望並用廣南人充所冀習其風土
從之
乙酉陜西轉運使劉楚言自今陽武埽逃亡軍士有親
屬在營者望令同華州依滑州修河例給三月錢糧有子
願充軍量材質録之詔可
己丑上御崇政殿親慮庶獄徒流遞減杖以下原之
壬辰詔通泰楚等州煎鹽亭戸因災沴之食預請錢糧
逋欠者悉蠲之　審刑院言詳刑之官雖各勤盡然閲
實之際不無繆誤一有差舛即行勘劾頗塞自新之路
慮増巧詆之文請自今每大理寺封草檢至院有以杖
從徒以徒從杖以流入死以死入流之類即劄還本寺
如斷官顯知誤失自首改正則更不奏劾如其不然致
再下詰問顯章錯悞則具名奏劾從之　殿中侍御史
王博文言宻州民有經大中祥符九年後累歲災沴飢
乏親屬㪚在民間為人所收養及充奴婢妻口本無契
券離書者望令畫時放還如有訴認官司不為理者並
論違制罪從之
癸巳三班院言自今内地駐泊捉賊使臣請以合任逺
地監押巡檢殿直以下習戎事者充仍支監押例添給
代還日復任逺地從之
甲午以太常少卿直史館陳靖為太僕卿集賢院學士
知建州靖丁謂所善也　詔從翰林學士楊億等所請
選官箋注御製文集仍令宰相等叅詳
丙申以右僕射兼中書侍郎平章事冦準為太子太傅
萊國公先是準為樞宻使曺利用副之準素輕利用議
事有不合者準輙曰君一夫爾豈觧此國家大體耶利
用由是銜之而丁謂以拂須故亦恨準及同為樞宻使
遂合謀欲排準翰林學士錢惟演見謂權盛附離之與
講姻好而惟演女弟實為馬軍都虞候劉美妻時上不
豫艱於語言政事多中宫所決謂等交通詭秘其黨日
固劉氏宗人横於蜀奪民鹽井上以皇后故欲赦其罪
準必請行法重失皇后意謂等因媒孽之凖嘗獨請間
曰皇太子人望所屬願陛下思宗廟之重𫝊以神器以
固萬世基本丁謂佞人也不可以輔少主願擇方正大
臣為羽翼上然之(正傳云丁謂錢惟演佞人也不可輔/少主按此時惟演但為翰林學士不)
(當便與丁謂同日而語附傳亦不載惟演恐正傳誤増/之今不取張唐英仁宗政要又載準言丁謂恃才挾姦)
(曺利用恃權使氣恐唐英所載亦不得實利用恃權使/氣在太后垂簾時今猶未也陳繹拜罷録亦止稱丁謂)
準乃屬翰林學士楊億草表請太子監國且欲援億以
代謂億畏事泄夜屛左右為之辭至自起剪燭跋中外
無知者既而準被酒漏所謀(億自起剪燭此據附𫝊今/正𫝊削去龍川别志乃云)
(億私語其妻弟張演曰數日之後事當一新語稍泄丁/謂夜乘婦人車與曺利用謀之不知别志何所據然别)
(志所稱立太子廢劉后則是準罷相後用懐政之謀而/億所草乃太子監國表爾雖附傳亦以為微服過利用)
(為在此時蓋誤也拜罷録與附𫝊同今正𫝊已改之/附𫝊及拜罷録並云草制正傳但云草表今從正𫝊)謂
等益懼力譖準請罷準政事上不記與準初有成言諾
其請㑹日暮召知制誥晏殊入禁中示以除目殊曰臣
掌外制此非臣職也乃召惟演須臾惟演至極論準專
恣請深責上曰當與何官惟演請用王欽若例授準太
子太保上曰與太子太傅又曰更與加優禮惟演請封
國公出袖中具員冊以進上於小國中指萊字惟演曰
如此則中書但有李廸恐須别命相上曰姑徐之殊既
誤召因言恐泄機事臣不敢復出遂宿于學士院及宣
制則非殊疇昔所見者不知殊所見除目又何等也殊
不以告人故亦莫得其詳云(仁宗實録冦準附𫝊陳繹/拜罷録司馬光記聞張唐)
(英政要曽氏隆平集蘇氏龍川别志並誤以準初罷相/時事即周懷政所謀蓋不考其月日故也國史正𫝊已)
(略正之但不詳耳今取錢惟演口記及江休復雜志附/益之請太子監國準奏也傳位太子廢皇后周懷政謀)
(也準以監國奏洩罷相以懷政謀洩逺貶二事初不同/諸書見準坐懷政絀即謂準本謀如此其實謀出懷政)
(凖未必知爾仁宗景祐元年四月以王曙言追諡楊億使/亦但云草奏請太子親政不云草制也龍川别志又云)
(億草詔書遣曙出使誅異己者曙/藏去之恐實不然今止從實録)　監察御史章頻嘗
受詔鞫印州牙校訟鹽井事劉美依倚后家受賕便人
市其獄頻請捕繫上以后故不問出頻知宣州(頻事因/冦準請)
(治劉氏附見不得其時也錢惟演日記五月二日冦公/將制院文字上事連劉馬軍冦請赴臺勘上怒曰管軍)
(自前豈有此例卿要送臺但送下冦惶恐而退曺丁並/奏天旱不宜更起寃獄中傷平人乞罷之上云便罷便)
(罷冦又上殿上甚不悦其日冦沮䘮甚惟演所言雖/未可盡信章頻出知宣州必在此時今附見當考)
吕夷簡言淳化末蜀民或從草冦刺面為應運雄軍今
請擇其情罪重者分配潼闗已東州府牢城從之　滑
州言河決於天臺山下初議修河以天臺決口去水稍
逺聊興葺之及西南隄城乃於天臺口旁築月隄亦非
牢固議者咸請再葺修河都部署馮守信曰吾奉詔止
修西南埽此非所及也㑹馬軍都指揮使王守贇外任
京師缺舊城廵檢守信承召亟歸及是河復決走衞南
汛徐濟害如三年而益甚人皆以罪守信焉守信通孝
經論語後遷威塞節度使五年三月其弟嘗欲上其子
為守信子以取髙䕃守信對之慨然曰吾自行伍䝉主
上擢至此欲棄軀久矣顧未有所奈何欺之是歲并已
子無所䕃曰以明吾心於弟非有愛也人亦以此多之
(此據/日記)
己亥補教駿軍士李謙為本軍小校賜緡錢時軍使武
贊為逃卒霍興所刺謙急持興以身蔽捍中十六創贊
得走免上善其義勇特召見而奬之
辛丑鄜延路鈐轄周文質言趙徳明繼遣人騎冦略熟
戸望多發軍馬於慶州界破蕩族帳以遏侵擾上以邊
候興兵或致生事止令文質偵邏宻為之備
壬寅上御崇政殿親試禮部奏名舉人命官考覆如常
例授三班奉職者九十二人借職者十三人其不合格
者補諸州上佐文學自奉職至殿侍悉免短使與家便
差遣
丙午姜遵自陜西還言知襄州夏竦撫俗有方莅事無
滯詔奬之又言知階州許申知文州胡靖知三泉縣房
中正皆有治績詔審官院記姓名代還日升陟任使(胡/靖)
(房中正/未見)
戊申判吏部流内銓陳堯咨言舊制河北河東縁邊幕
職州縣官不許挈家赴任代還日免其守選近準赦文
並許挈家赴任儻官滿日仍舊免選注近官頗為優倖
請自今依江浙荆湖逺地得替例守選從之　詔樞宻
院凡給賜錢銀每季進納數目劄子自今歲作一冊進
内　詔牛羊司三棧圈自今只差三班使臣勾當内侍
省勿差(嘉祐四年/六月可考)
