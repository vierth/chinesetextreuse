
　資治通鑑卷一百九十四　宋　司馬光　撰
　　　　　　　　　　　　　　胡三省　音注
　唐紀十(起𤣥黓執徐盡彊圉作/噩四月凡五年有竒)
　　太宗文武大聖大廣孝皇帝上之下
貞觀六年(觀古/玩翻)春正月乙卯朔日有食之　癸酉靜州
獠反將軍李子和討平之(獠魯/皓翻)　文武官復請封禪(復/扶)
(又翻去年諸州/朝集使請封禪)上曰卿輩皆以封禪為帝王盛事朕意
不然若天下乂安家給人足雖不封禪庸何傷乎昔秦
始皇封禪(見七卷始皇/二十八年)而漢文帝不封禪後世豈以文
帝之賢不及始皇邪(邪音/耶)且事天掃地而祭(禮記郊特/牲曰郊之)
(祭也大報天也兆於南郊就/陽位也掃地而祭於其質也)何必登泰山之巔封數尺
之土然後可以展其誠敬乎羣臣猶請之不已上亦欲
從之魏徵獨以為不可(紀考異曰實錄唐書志及唐統/  皆以為太宗自不欲封禪而)
(魏文貞公故事及王方慶文貞公傳錄以為太/宗欲封太山徵諫而止意頗不同今兩存之)上曰公
不欲朕封禪者以功未髙邪曰髙矣德未厚邪曰厚矣
中國未安邪曰安矣四夷未服邪曰服矣年穀未豐邪
曰豐矣符瑞未至邪曰至矣然則何為不可封禪對曰
陛下雖有此六者然承隋末大亂之後户口未復倉廩
尚虚而車駕東巡千乘萬騎(乘繩證翻/騎竒寄翻)其供頓勞費未
易任也(易以豉翻/任音壬)且陛下封禪則萬國咸集逺夷君長
皆當扈從(長知兩翻/從才用翻)今自伊洛以東至於海岱煙火尚
希灌莽極目(灌木叢生也/莽草深茂也)此乃引戎狄入腹中示之以
虚弱也况賞賚不貲未厭逺人之望給復連年不償百
姓之勞(厭於協翻/復方目翻)崇虚名而受實害陛下將焉用之(焉/於)
(䖍/翻)㑹河南北數州大水事遂寢　上將幸九成宫通直
散騎常侍姚思亷諫(散悉亶翻/騎竒寄翻)上曰朕有氣疾暑輒頓
劇往避之耳賜思廉絹五十匹監察御史馬周上疏(監/古)
(銜翻上/時掌翻)以為東宫在宫城之中而大安宫乃在宫城之
西(此因大安宫在西遂/謂帝所居為東宫耳)制度比於宸居尚為卑小於四
方觀聽有所不足宜增修髙大以稱中外之望(稱尺/證翻)又
太上皇春秋已髙陛下宜朝夕視膳今九成宫去京師
三百餘里太上皇或時思念陛下陛下何以赴之又車
駕此行欲以避暑太上皇尚留暑中而陛下獨居涼處
温凊之禮竊所未安(記曲禮凡為人子之禮冬/温而夏凊凊音七正翻)今行計
已成不可復止(復扶/又翻)願速示返期以解衆惑又王長通
白明達皆樂工韋槃提斛斯正止能調馬縱使技能出
衆止可賚之金帛豈得超授官爵鳴玉曳履與士君子
比肩而立同坐而食(技渠綺翻/坐徂卧翻)臣竊恥之上深納之
上以新令無三師官二月丙戌詔特置之(唐以太師太/傅太保為三)
(師正一品天子所/師法無所總職)　三月戊辰上幸九成宮　庚午吐
谷渾寇蘭州(吐從暾入/聲谷音浴)州兵擊走之　長樂公主將出
降(唐㑹要長樂公主下/嫁長孫沖樂音洛)上以公主皇后所生特愛之勑
有司資送倍於永嘉長公主(永嘉長公主髙祖女下嫁/竇奉節又嫁賀蘭僧伽唐)
(制皇姑為大長公主正一品姊為長公/主女為公主皆視一品長知兩翻下同)魏徵諫曰昔漢
明帝欲封皇子曰我子豈得與先帝子比皆令半楚淮
陽(事見四十五卷漢/明帝永平十五年)今資送公主倍於長主得無異於
明帝之意乎上然其言入告皇后后歎曰妾亟聞陛下
稱重魏徵(亟去/吏翻)不知其故今觀其引禮義以抑人主之
情乃知真社稷之臣也妾與陛下結髮為夫婦曲承恩
禮每言必先候顔色不敢輕犯威嚴况以人臣之疏逺
乃能抗言如是陛下不可不從自請遣中使齎錢四百
緍絹四百匹以賜徵(使疏吏翻帛考異曰舊文德皇后/傳云使齎  五百匹詣徵第賜之)
(魏文貞公故事云遣中使齎錢二十萬/絹百匹詣公宅宣命今從舊魏徵傳)且語之曰(語牛/倨翻)
開公正直乃今見之故以相賞公宜常秉此心勿轉移
也上嘗罷朝怒曰㑹須殺此田舍翁(朝直/遥翻)后問為誰上
曰魏徵毎廷辱我后退具朝服立於庭(唐制皇后之服/褘衣者受册助)
(祭朝㑹大事之服也深青織成為之畫翬赤質五色十/二等素紗中單黼領朱羅縠褾襈蔽膝隨裳色以緅領)
(為緣用翟為章三等青衣革帶大帶隨衣色裨紐約佩/綬如天子青襪舄加金飾首飾大小華十二樹以象袞)
(冕之旒又有兩博鬢朝直遥翻褾彼/小翻袖耑襈皺戀翻緣也緅仄鳩翻)上驚問其故后曰
妾聞主明臣直今魏徵直由陛下之明故也妾敢不賀
上乃悅　夏四月辛卯襄州都督鄒襄公張公謹卒(卒/子)
(恤/翻)明日上出次發哀有司奏辰日忌哭(彭祖百忌/辰不哭泣)上曰
君之於臣猶父子也情發於衷安避辰日遂哭之　六
月己亥金州刺史酆悼王元亨薨(金州西城郡梁置南/梁州西魏置東梁州)
(尋改曰/金州)辛亥江王囂薨　秋七月丙辰焉耆王突騎支
遣使入貢初焉耆入中國由磧路隋末閉塞道由髙昌
突騎支請復開磧路以便往來(騎竒寄翻使疏吏翻磧/七迹翻塞悉則翻復扶)
(又翻又/音如字)上許之由是髙昌恨之遣兵襲焉耆大掠而去
(焉耆國東鄰髙昌/為討髙昌張本)　辛未宴三品已上於丹霄殿上從
容言曰(從千/容翻)中外乂安皆公卿之力然隋煬帝威加夷
夏(夏户/雅翻)頡利跨有北荒(頡奚/結翻)統葉䕶雄據西域今皆覆
亡此乃朕與公等所親見勿矜彊盛以自滿也　西突
厥肆葉䕶可汗發兵擊薛延陁為薛延陁所敗(厥九勿/翻可從)
(刋入聲汗音/寒敗補邁翻)肆葉䕶性猜狠信讒有乙利可汗功最多
(乙利西突厥小可/汗也狠戸墾翻)肆葉護以非其族類誅滅之由是諸
部皆不自保肆葉䕶又忌莫賀設之子泥孰陰欲圖之
泥孰奔焉耆設卑逵官與弩失畢二部攻之(舊傳作設/卑逵官新)
(傳作没卑逵干傳/考異曰今從舊)肆葉䕶輕騎奔康居尋卒(肆葉䕶立/見上卷三)
(年騎竒寄翻/卒子恤翻)國人迎泥孰於焉耆而立之是為咄陸可
汗遣使内附(咄常没翻可從刋入/聲汗音寒使疏吏翻)丁酉遣鴻臚少卿劉
善因立咄陸為奚利邲咄陸可汗(臚陵如翻少始照翻/邲毗必翻咄陸即阿)
(史那彌射此當參觀髙宗顯慶二年考異而詳辯之册/考異曰舊傳册為吞阿妻狀奚利邲咄陸可汗新傳)
(號吞阿婁拔利邲咄/陸可汗今從實錄)　閏月乙卯上宴近臣於丹霄殿
長孫無忌曰王珪魏徵昔為仇讎(謂其事隠太子/勸之圖帝也)不謂
今日得此同宴上曰徵珪盡心所事故我用之然徵每
諫我不從我與之言輒不應何也魏徵對曰臣以事為
不可故諫陛下不從而臣應之則事遂施行故不敢應
上曰且應而復諫庸何傷(復扶/又翻)對曰昔舜戒羣臣爾無
面從退有後言(書益稷/之言)臣心知其非而口應陛下乃面
從也豈稷契事舜之意邪(契息/列翻)上大笑曰人言魏徵舉
止疏慢我視之更覺娬媚(娬罔甫翻/娬亦媚也)正為此耳(為於/偽翻)徵
起拜謝曰陛下開臣使言故臣得盡其愚若陛下拒而
不受臣何敢數犯顔色乎(數所/角翻)　戊辰秘書少監虞世
南上聖德論(上時/掌翻)上賜手詔稱卿論太髙朕何敢擬上
古但比近世差勝耳然卿適覩其始未知其終若朕能
慎終如始則此論可傳如或不然恐徒使後世笑卿也
　九月己酉幸慶善宫上生時故宅也(以髙祖武功舊/第為慶善宫)
因與貴人宴賦詩起居郎清平吕才(清平縣屬博州劉/昫曰本漢貝丘縣)
(隋曰/清平)被之管絃(被皮/義翻)命曰功成慶善樂使童子八佾為
九功之舞大宴㑹與破陳舞偕奏於庭(才有巧思故命/以所賦詩被之)
(管絃以為樂章以童子六十四人冠進德冠紫袴褶長/袖漆髻屣履而舞號九功舞進蹈安徐以象文德破陳)
(樂號七德舞擊刺往來發揚/蹈厲以象武功陳讀曰陣)同州刺史尉遲敬德預宴
(同州馮翊郡/尉紆勿翻)有班在其上者敬德怒曰汝何功坐我上
任城王道宗次其下諭解之敬德拳毆道宗目幾眇(任/音)
(壬毆烏口翻幾居希翻有考異曰唐厯云嘗因内宴於/御前毆宇文士及曰汝  何功合居吾上太宗慰諭之)
(方止今/從舊傳)上不懌而罷謂敬德曰朕見漢髙祖誅滅功臣
意常尤之故欲與卿等共保富貴令子孫不絶(令力/丁翻)然
卿居官數犯法乃知韓彭葅醢非髙祖之罪也國家綱
紀唯賞與罰非分之恩不可數得(分扶問翻/數所角翻)勉自修飾
無貽後悔敬德由是始懼而自戢(戢阻/立翻)冬十月乙卯車
駕還京師帝侍上皇宴於大安宫帝與皇后更獻飲膳
及服御之物(更工/衡翻)夜久乃罷帝親為上皇捧輿至殿門
(為于/偽翻)上皇不許命太子代之　突厥頡利可汗鬱鬱不
得意數與家人相對悲泣容貌羸憊(厥九勿翻頡奚結/翻可從刋入聲汗)
(音寒數所角翻羸/倫為翻憊蒲拜翻)上見而憐之以虢州地多麋鹿(義寜/元年)
(分𢎞農二縣置虢州虢郡宋白曰帝王世紀云虢有三/周封虢仲於西虢虢州之地也封虢叔於東虢今成臯)
(也陜郡平/陸是北虢)可以游獵乃以頡利為虢州刺史頡利辭不
願往癸未復以為右衞大將軍(復扶又翻下勿復/不復同又音如字)十一
月辛巳契苾酋長何力帥部落六千餘家詣沙州降詔
處之於甘涼之間(契欺結翻苾毗必翻酋慈由翻長知/兩翻帥讀曰率降戸江翻處昌吕翻)
(甘涼相去/五百里)以何力為左領軍將軍　庚寅以左光祿大
夫陳叔達為禮部尚書帝謂叔達曰卿武德中有讜言
(見一百九十一卷髙祖武德/九年讜音黨善言直言也)故以此官相報對曰臣見
隋室父子相殘以取亂亡當日之言非為陛下(為于/偽翻)乃
社稷之計耳　十二月癸丑帝與侍臣論安危之本中
書令温彦博曰伏願陛下常如貞觀初則善矣帝曰朕
比來怠於為政乎(觀古玩翻/比毗至翻)魏徵曰貞觀之初陛下志
在節儉求諫不倦比來營繕微多諫者頗有忤旨此其
所以異耳(比毗至翻/忤五故翻)帝拊掌大笑曰誠有是事　辛未
帝親錄繫囚見應死者憫之縱使歸家期以來秋來就
死仍敕天下死囚皆縱遣使至期來詣京師　是歲党
項羌前後内屬者三十萬口(党底/朗翻)　公卿以下請封禪
者前後相屬(屬之/欲翻)上諭以舊有氣疾恐登髙增劇公等
勿復言(復扶/又翻)　上謂侍臣曰朕比來決事或不能皆如
律令公輩以為事小不復執奏夫事無不由小而致大
此乃危亡之端也(比毗至翻/夫音扶)昔關龍逢忠諫而死(逢皮/江翻)
朕毎痛之煬帝驕暴而亡公輩所親見也公輩常宜為
朕思煬帝之亡朕常為公輩念關龍逢之死(為于/偽翻)何患
君臣不相保乎　上謂魏徵曰為官擇人不可造次(朱/元)
(晦曰造次急遽茍/且之時造七到翻)用一君子則君子皆至用一小人則
小人競進矣對曰然天下未定則專取其才不考其行
喪亂既平(行下孟翻下/同喪悤浪翻)則非才行兼備不可用也(觀此/則天)
(下已定之後可/不為官擇人乎)
七年春正月更名破陳樂曰七德舞(更工衡翻左傳楚/莊王曰武有七德)
(禁暴戢兵保大定功安民和衆豐財故以為樂舞之名/新志七德舞圖左圓右方先偏後伍交錯屈伸以象魚)
(麗鵝鸛命吕才以圖教樂工百二十八人被銀甲執㦸/而舞凡三變毎變為四陣象擊刺往來歌者和曰秦王)
(破陳樂杜佑曰破陳樂舞圖左圓右方先偏後伍魚麗/鵝鸛箕張翼舒交錯屈伸首尾囘互以象戰陳之形凡)
(為三變每變有四陣有來往疾徐擊刺之象/以應歌節發揚蹈厲聲韻慷慨陳讀曰陣)癸巳宴三
品已上及州牧蠻夷酋長於𤣥武門奏七德九功之舞
(酋慈由翻/長知兩翻)太常卿蕭瑀上言七德舞形容聖功有所未
盡(瑀音禹上/時掌翻)請寫劉武周薛仁杲竇建德王世充等擒
獲之狀上曰彼皆一時英雄今朝廷之臣往往嘗北面
事之若覩其故主屈辱之狀能不傷其心乎瑀謝曰此
非臣愚慮所及魏徵欲上偃武修文毎侍宴見七德舞
輒俛首不視見九功舞則諦觀之(俛音免諦都/計翻審也)　三月
戊子侍中王珪坐漏泄禁中語左遷同州刺史庚寅以
祕書監魏徵為侍中　直太史雍人李淳風(雍縣屬岐/州雍於用)
(翻/)奏靈臺候儀制度疏畧但有赤道請更造渾天黄道
儀(更工衡翻/渾户本翻)許之癸巳成而奏之(時李淳風上言舜在/璿璣玉衡以齊七政)
(則渾天儀也周禮土圭正日景以求地中有以見日行/黄道之騐也暨於周末此器乃亡漢洛下閎作渾儀其)
(後賈逵張衡亦有之而推騐七曜並循赤道按冬至極/南夏至極北而赤道常定於中國無南北之異蓋渾儀)
(無黄道久矣上異其說因詔為之儀表裏三重下據準/基上如十字末樹鼇足以張四表一曰六合儀有天經)
(雙規金渾緯規金常規相結於四極之内列二十八宿/十日十二辰經緯三百六十五度二曰三辰儀圓徑八)
(尺有璿璣規日游規列宿所行轉於六合之内三曰四/游儀圓樞為軸以連結玉衡游筩而貫約矩規又𤣥極)
(北樹北辰南矩地軸傍轉於内玉衡在𤣥樞之間而南/北游仰以觀天之辰宿下以識器之晷度皆用銅為之)
　夏五月癸未上幸九成宫　雅州道行軍總管張士
貴擊反獠破之(雅州漢嚴道縣地隋廢州置臨/邛郡唐復為雅州獠魯皓翻)　秋八
月乙丑左屯衞大將軍譙敬公周範卒上行幸常令範
與房𤣥齡居守(卒子恤翻/守式又翻)範為人忠篤嚴正疾甚不肯
出外竟終於内省與𤣥齡相抱而訣曰所恨不獲再奉
聖顔　辛未以張士貴為龔州道行軍總管使擊反獠
(龔州臨江郡漢猛陵縣地隋為永平郡武林縣貞觀/三年置鷰州於今州東仍於鷰州之故所置龔州)
九月山東河南四十餘州水遣使賑之(使疏吏翻/賑津忍翻)　去
歲所縱天下死囚凡三百九十人無人督帥皆如期自
詣朝堂(帥讀曰率朝直遥翻人考異曰四年實錄云天/下斷死罪止二十九  今年實錄乃有二百九)
(十九人何頓多如此事已可疑又白居易樂府云死囚/四百來歸獄舊本紀統紀年代記皆云二百九十人今)
(從新書/刑法志)無一人亡匿者上皆赦之　冬十月庚申上還
京師　十一月壬辰以開府儀同三司長孫無忌為司
空(長知/兩翻)無忌固辭曰臣忝預外戚恐天下謂陛下為私
上不許曰吾為官擇人惟才是與(為于/偽翻)茍或不才雖親
不用襄邑王神符是也(神符少威嚴不為下所畏/又足不良於行由是歸第)如其
有才雖讎不棄魏徵等是也今日所舉非私親也　十
二月甲寅上幸芙蓉園(景龍文舘記芙蓉園在京師羅/城東南隅本隋世之離宫也青)
(林重複綠水瀰/漫帝城勝景也)丙辰校獵少陵原(少陵原在長安城南/屬萬年縣界少始照)
(翻/)戊午還宫從上皇置酒故漢未央宫(漢故未央宫在/長安宫城北禁)
(苑之西偏還考異曰舊髙祖紀八年閱武於城西髙祖/親自臨視  置酒於未央宫髙祖實錄不記年月據太)
(宗實錄八年正月頡/利可汗死今從唐厯)上皇命突厥頡利可汗起舞又命
南蠻酋長馮智戴詠詩(厥九勿翻頡奚結翻可從刋入/聲汗音寒酋慈由翻長知兩翻)
既而笑曰胡越一家自古未有也帝奉觴上夀(上時/掌翻)曰
今四夷入臣皆陛下教誨非臣智力所及昔漢髙祖亦
從太上皇置酒此宫妄自矜大(漢髙祖十年置酒未央/宫奉玉巵為太上皇夀)
(曰始大人常以臣亡賴不能治産業/不如仲力今某之業所就孰與仲多)臣所不取也上皇
大悅殿上皆呼萬歲　帝謂左庶子于志寧右庶子杜
正倫曰朕年十八猶在民間民之疾苦情偽無不知之
及居大位區處世務猶有差失况太子生長深宫(處昌/吕翻)
(長知/兩翻)百姓艱難耳目所未涉能無驕逸乎卿等不可不
極諫太子好嬉戲頗虧禮法志寧與右庶子孔頴達數
直諫(好呼到翻/數所角翻)上聞而嘉之各賜金一斤帛五百匹
工部尚書段綸奏徵巧工楊思齊上令試之綸使先造
傀儡(傀儡木偶戯也杜佑曰窟􁞲子亦曰傀磊子作偶/人以戲善歌舞本喪樂也漢末始用之於嘉㑹北)
(齊髙緯尤所好閭市盛行焉余按列子偃師以/此伎奉周穆王其來久矣傀口猥翻儡落猥翻)上曰得
巧工庶供國事卿令先造戲具豈百工相戒無作淫巧
之意邪(月令孟春之月百工咸理監工日號/毋或作為淫巧以蕩上心邪音耶)乃削綸階
(唐制工部尚書正三品削其/階則不得立於三品班中)　嘉陵州獠反(嘉州眉山/郡漢犍為)
(南安縣地陵州陵山郡漢蜀郡廣都犍/為郡武陽二縣東界之地獠魯皓翻)命邗江府統軍
牛進達擊破之(唐揚州有䢴江/府兵䢴胡安翻)　上問魏徵曰羣臣上
書可采及召對多失次何也(臣上時/掌翻)對曰臣觀百司奏
常事數日思之及至上前三分不能道一况諫者拂意
觸忌(拂與/咈同)非陛下借之辭色豈敢盡其情哉上由是接
羣臣辭色愈温嘗曰煬帝多猜忌臨朝對羣臣多不語
(朝直/遥翻)朕則不然與羣臣相親如一體耳
八年春正月癸未突厥頡利可汗卒(厥九勿翻頡奚結/翻可從刋入聲汗)
(音寒卒/子恤翻)命國人從其俗焚尸葬之　辛丑行軍總管張
士貴討東西王洞反獠平之(東西王洞獠/蓋在龔州界)　上欲分遣
大臣為諸道黜陟大使(使疏吏翻蕭考異曰實錄舊本/紀但云遣  瑀等巡省天下按)
(時止有十道而㑹要統紀皆云發十六道黜陟大/使據姓名止有十三人皆所未詳故但云諸道)未得
其人李靖薦魏徵上曰徵箴規朕失不可一日離左右
(離力/智翻)乃命靖與太常卿蕭瑀等凡十三人分行天下察
長吏賢不肖(行下孟翻/長知兩翻)問民間疾苦禮髙年賑窮乏(賑/津)
(忍/翻)起淹滯俾使者所至如朕親覩　三月庚辰上幸九
成宫　夏五月辛未朔日有食之　初吐谷渾可汗伏
允(吐從暾入聲谷音浴可從刋入聲汗音寒鉢考異曰/實錄十年立諾曷鉢詔稱伏允為順步薩  今從舊)
(傳/)遣使入貢未返大掠鄯州而去(使疏吏翻宋白曰鄯/州西南至廓州廣城)
(縣故承風嶺吐谷/渾界百九十五里)上遣使讓之徵伏允入朝稱疾不至
(鄯時戰翻/朝直遥翻)仍為其子尊王求婚上許之令其親迎(為于/偽翻)
(迎魚/敬翻)尊王又不至乃絶婚伏允又遣兵寇蘭廓二州(蘭/州)
(金城郡以臯/蘭山名州)伏允年老信其臣天柱王之謀數犯邊(數/所)
(角/翻)又執唐使者趙德楷上遣使諭之十返又引其使者
臨軒親諭以禍福伏允終無悛心(悛丑/緣翻)六月遣左驍衞
大將軍段志𤣥為西海道行軍總管左驍衞將軍樊興
為赤水道行軍總管將邊兵及契苾党項之衆以擊之
(吐谷渾中有赤水城近河源驍堅堯翻將邊即亮翻契/欺訖翻苾毗必翻党底朗翻  考異曰實錄六年三月)
(吐谷渾寇蘭州不云遣志𤣥擊之吐谷渾寇蘭廓二州/無年月新本紀此夏遣志𤣥實錄十月志𤣥破吐谷渾)
(故參酌置此又新書本紀是夏吐谷渾寇涼州遣志𤣥/等伐之實錄十月辛丑志𤣥破吐谷渾而不書遣將日)
(月新紀亦無破吐谷渾月日實/錄寇涼州在十一月今參用之)　秋七月山東河南淮
海之間大水　上屢請上皇避暑九成宫上皇以隋文
帝終於彼惡之(九成宫即隋之仁夀宫隋文帝仁/夀四年崩於仁夀宫惡烏路翻)冬十
月營大明宫(大明宫在禁苑東南西接宫城之東北隅/曰東内程大昌曰大明宫地本太極宫之)
(後苑東南面射殿也地在龍首山上龍朔二年髙宗/染風痺惡太極宫卑下就修大明宫改曰蓬萊宫)以
為上皇清暑之所未成而上皇寢疾不果居　辛丑段
志𤣥擊吐谷渾破之追奔八百餘里去青海三十餘里
(吐谷渾中有青海闞駰曰漢金城郡臨羌縣西有卑禾/羌海世謂之青海東去西平二百五十里西平唐鄯州)
(也吐從暾入/聲谷音浴)吐谷渾驅牧馬而遁　甲子上還京師
右僕射李靖以疾遜位許之十一月辛未以靖為特進
封爵如故祿賜吏卒並依舊給俟疾小瘳(瘳丑/留翻)每三兩
日至門下中書平章政事(唐初政事堂在門下省歐/陽修曰平章事之名始此)
甲申吐蕃贊普棄宗弄讚(贊考異曰太宗實錄贊普作/  府髙宗實錄棄宗作器宗)
(今從/舊傳)遣使入貢仍請昏(使疏/吏翻)吐蕃在吐谷渾西南近世
浸彊蠶食他國土宇廣大勝兵數十萬(勝音/升)然未嘗通
中國其王稱贊普俗不言姓王族皆曰論宦族皆曰尚
(吐蕃本西羌屬蓋百有五十種散處河湟江岷間有發/羌唐旄等未始與中國通居析支水西祖曰鶻提勃悉)
(野健武多智稍并諸羌據其地蕃發聲近故其子孫曰/吐蕃而姓勃窣野或曰南涼禿髮烏孤之後二子曰樊)
(尼曰傉檀為乞伏熾盤所滅樊尼挈殘部降沮渠䝉遜/沮渠滅樊尼率兵西濟河踰積石遂撫有羣羌云其俗)
(謂彊雄曰贊丈夫曰普故號君長為贊普其地直長安/八千里距鄯善五百里劉昫曰吐蕃禿髮氏之後語訛)
(曰吐蕃宋白曰樊尼奔沮渠䝉遜署臨松郡丞沮渠滅/建國西土改姓勃窣野時人謂丞為贊府語訛為贊普)
(吐從暾/入聲)棄宗弄讚有勇畧四鄰畏之上遣使者馮德遐
往慰撫之　丁亥吐谷渾寇涼州己丑下詔大舉討吐
谷渾(諭考異曰舊傳云吐谷渾拘趙德楷太宗遣使宣/  十餘返竟無悛心九年詔李靖等討伐太宗實)
(錄己丑吐谷渾拘我行人趙德楷即下此詔十二月遣/李靖等今從實錄據舊傳拘德楷在前據實錄先遣使)
(宣諭後拘德楷即下/詔伐之今兩存之)上欲得李靖為將為其老重勞之
(重難也以其年老難勞之以征/伐之事也將即亮翻為于偽翻)靖聞之請行上大悦十
二月辛丑以靖為西海道行軍大總管節度諸軍兵部
尚書侯君集為積石道刑部尚書任城王道宗為鄯善
道涼州都督李大亮為且末道岷州都督李道彦為赤
水道利州刺史髙甑生為鹽澤道行軍總管(西海鄯善/且末皆隋)
(破吐谷渾所置郡名積石山在隋河源郡赤水城亦在/河源郡鹽池在西海郡任音壬鄯時戰翻且子餘翻)
并突厥契苾之衆擊吐谷渾　帝聘隋通事舍人鄭仁
基女為充華(充華舊有之唐六/宫之職無此官)詔已行冊使將發(使疏/吏翻)
魏徵聞其常許嫁士人陸爽遽上表諫(上時/掌翻)帝聞之大
驚手詔深自克責命停册使房𤣥齡等奏稱許嫁陸氏
無顯狀大禮既行不可中止爽亦表言初無婚姻之議
帝謂徵曰羣臣或容希合爽亦自陳何也對曰彼以為
陛下外雖捨之或陰加罪譴故不得不然帝笑曰外人
意或當如是朕之言未能使人必信如此邪　中牟丞
皇甫德參(中牟縣漢屬河南郡晉屬滎陽郡後魏屬廣/武郡為治所隋開皇十年改曰郟城縣大業)
(改曰圃田縣唐武德三年更名中牟丞貳令治/縣事上縣丞從八品下中下縣各以差降一品)上言修
洛陽宫勞人収地租厚斂俗好髙髻蓋宫中所化(上時/掌翻)
(下上書同斂力贍翻/好呼到翻下不好同)上怒謂房𤣥齡等曰德參欲國家
不役一人不収斗租宫人皆無髮乃可其意邪欲治其
謗訕之罪(治直/之翻)魏徵諫曰賈誼當漢文帝時上書云可
為痛哭者一可為流涕者二(見十四卷漢/文帝六年)自古上書不
激切不能動人主之心所謂狂夫之言聖人擇焉(漢書/李左)
(車有/是言)唯陛下裁察上曰朕罪斯人則誰敢復言(復扶/又翻)乃
賜絹二十匹他日徵奏言陛下近日不好直言雖勉强
含容非曩時之豁如(强其/兩翻)上乃更加優賜拜監察御史
(監古/銜翻)　中書舍人髙季輔上言(輔考異曰貞觀政要季/  疏在三年㑹要在八)
(年按舊傳季輔貞觀初拜御史/累轉中書舍人故從㑹要置此)外官卑品猶未得祿飢
寒切身難保清白今倉廩浸實宜量加優給然後可責
以不貪嚴設科禁又密王元曉等皆陛下之弟比見帝
子拜諸叔(量音良比/毗至翻)叔皆答拜紊亂昭穆(紊音問昭/時招翻)宜
訓之以禮書奏上善之　西突厥咄陸可汗卒其弟同
娥設立是為沙鉢羅咥利失可汗(咥徒結翻/又丑栗翻)
九年春正月党項先内屬者皆叛歸吐谷渾三月庚辰
洮州羌叛入吐谷渾殺刺史孔長秀(洮土/刀翻)　壬辰赦天
下　乙酉鹽澤道行軍總管髙甑生擊叛羌破之　庚
寅詔民貲分三等未盡其詳宜分九等(唐㑹要武德六/年三月令天下)
(戸量其資産定為三等今分九/等蓋於三等各分上中下也)　上謂魏徵曰齊後主
周天元皆重斂百姓厚自奉養力竭而亡譬如饞人自
噉其肉肉盡而斃何其愚也(斂力贍翻饞七咸翻貪食/而多取之為饞噉徒覽翻)
(又徒/濫翻)然二主孰為優劣對曰齊後主懦弱政出多門(懦/乃)
(卧翻又/奴亂翻)周天元驕暴威福在己雖同為亡國齊主尤劣
也　夏閏四月癸酉任城王道宗敗吐谷渾於庫山(敗/補)
(邁翻下兒敗等敗之敗同里考異曰舊道宗傳云賊聞/軍至走入嶂山已行數千  諸將議欲息兵道宗固請)
(追討李靖然之而君集不從道宗遂帥偏師并行兼道/去大軍十日追及之賊據險苦戰道宗潛遣千餘騎踰)
(山襲其後賊表裏受敵一時奔潰庫山嶂山不知其所/以為同異據嶂山已行數千里今不取今即以為庫山)
(之戰/也)吐谷渾可汗伏允悉燒野草輕兵走入磧(磧七/迹翻)諸
將以為馬無草疲瘦未可深入侯君集曰不然曏者段
志𤣥軍還纔及鄯州虜已至其城下蓋虜猶完實衆為
之用故也今一敗之後䑕逃鳥散斥候亦絶君臣攜離
父子相失取之易於拾芥(易以/䜴翻)此而不乘後必悔之李
靖從之(之考異曰舊道宗傳云道宗固請追討李靖然/  而君集不從靖傳云軍次伏俟城吐谷渾燒)
(去野草以餒我師退保大非川諸將咸言春草未生馬/已羸瘦不可赴敵唯靖決計而進深入敵境遂踰積石)
(山按實錄庫山之捷可汗謀將入磧以避官軍道宗復/曰柏海近河源古來罕有至者賊既西走未知的處今)
(段之行實資馬力今馬疲糧少逺入為難未若且向鄯/州待馬肥之後更圖進取君集曰不然段志𤣥曩者纔)
(至鄯州賊衆便到城下良由彼國尚完兇徒阻命今者/一敗以後斥候亦絶君臣相失父子攜離乘其迫懼取)
(同俯拾柏海雖遥便可鼓行而至也靖/又然之道宗傳與實錄相違今從實錄)中分其軍為兩
道靖與薛萬均李大亮由北道君集與任城王道宗由
南道戊子靖部將薛孤兒敗吐谷渾於曼頭山斬其名
王大獲雜畜以充軍食(畜許/救翻)癸巳靖等敗吐谷渾於牛
心堆(水經注湟水自臨羌縣東流合龍駒川水又東合/晉昌川水又東合長寧川水又東合牛心川水水)
(出西南逺山東北流逕牛心堆又/東逕西平亭西東北入於湟水)又敗諸赤水源(異考/  曰)
(實錄癸巳李靖侯君集任城王道宗等破吐谷渾於赤/水源按本文自庫山中分士馬為兩道靖趣北路出曼)
(頭山踰赤水君集道宗趣南路歴破邏真谷然則赤水/之戰君集道宗不在彼也今刪去其名又吐谷渾傳獲)
(其髙昌王慕容孝儁不/知在何戰今亦刪去)侯君集任城王道宗引兵行無
人之境二千餘里盛夏降霜經破邏真谷其地無水人
齕冰馬噉雪(邏郎佐翻齕下/没翻又戸結翻)五月追及伏允於烏海(隋/志)
(河源郡有烏海/在漢哭山西)與戰大破之獲其名王薛萬均薛萬徹
又敗天柱王於赤海(赤海蓋即赤水深廣處苾考異曰/舊萬徹傳作赤水源契  何力傳)
(作赤水川/今從實錄)　上皇自去秋得風疾庚子崩於垂拱殿(舊/書)
(帝紀崩於大安宫之/垂拱前殿年七十)甲辰羣臣請上準遺誥視軍國大
事上不許乙巳詔太子承乾於東宫平決庶政　赤水
之戰薛萬均薛萬徹輕騎先進為吐谷渾所圍兄弟皆
中槍(騎竒寄翻下/同中竹仲翻)失馬步鬭從騎死者什六七左領軍
將軍契苾何力將數百騎救之竭力奮擊所向披靡萬
均萬徹由是得免(從才用翻/披丕彼翻)李大亮敗吐谷渾於蜀渾
山(山在赤/海西)獲其名王二十人將軍執失思力敗吐谷渾
於居茹川李靖督諸軍經積石山河源至且末窮其西
境聞伏允在突倫川(圖考異曰吐谷渾傳云伏允西走/  倫磧蓋即突倫川虜語轉耳今)
(從契苾/何力傳)將奔于闐契苾何力欲追襲之薛萬均懲其前
敗固言不可何力曰虜非有城郭隨水草遷徙若不因
其聚居襲取之一朝雲散豈得復傾其巢穴邪(復扶/又翻)自
選驍騎千餘直趣突倫川萬均乃引兵從之(驍堅堯翻/趣七喻翻)
(百考異曰吐谷渾傳云萬均率輕銳追奔入磧數/  里及其餘黨破之蓋何力先進而萬均從之也)磧中
乏水將士刺馬血飲之(刺七/亦翻)襲破伏允牙帳斬首數千
級獲雜畜二十餘萬伏允脫身走俘其妻子侯君集等
進逾星宿川至柏海還與李靖軍合(畜許救翻宿音秀柏/考異曰吐谷渾傳)
(海作柏梁今從實錄實錄及吐谷渾傳皆云君集與李/靖㑹於大非川按十道圖大非川在青海南烏海星宿)
(海柏海並在其西且末又在其西極逺據靖已至且末/又過烏海星宿川至柏海豈得復㑹於大非川於事可)
(疑故不敢著其地吐谷渾傳又云兩軍㑹於大非川至/破邏真谷大寧王順乃降按實錄歴破邏真谷又行月)
(餘日乃至星宿川然則破邏真谷在星宿/川東甚逺矣豈得返至其處邪今從實錄)大寧王順隋
氏之甥伏允之嫡子也為侍中於隋久不得歸伏允立
侍子為太子及歸意常怏怏(順歸見一百八十七卷髙/祖武德二年怏於兩翻)
㑹李靖破其國國人窮蹙怨天柱王順因衆心斬天柱
王舉國請降伏允帥千餘騎逃磧中十餘日衆散稍盡
為左右所殺(降戸江翻帥讀曰率今考異曰吐/谷渾傳云自縊而死  從實錄)國人立
順為可汗壬子李靖奏平吐谷渾乙卯詔復其國以慕
容順為西平郡王趉故吕烏甘豆可汗(趉渠詘翻又九/勿翻杜佑巨屈)
(翻/)上慮順未能服其衆仍命李大亮將精兵數千為其
聲援　六月己丑羣臣復請聽政上許之其細務仍委
太子太子頗能聽斷是後上每出行幸常令居守監國
(復扶又翻斷丁亂翻/守手又翻監工銜翻)　秋七月庚子鹽澤道行軍副總
管劉德敏擊叛羌破之　丁巳詔山陵依漢長陵故事
(長陵漢髙祖陵也皇甫謐曰長陵東西廣百二十步髙/十三丈房𤣥齡云髙九丈蓋尺度之長短有古今之異)
(也/)務存隆厚期限既促功不能及祕書監虞世南上疏
以為聖人薄葬其親非不孝也深思逺慮以厚葬適足
為親之累(上時掌翻/累力瑞翻)故不為耳昔張釋之有言使其中
有可欲雖錮南山猶有隙(見十四卷漢/文帝三年)劉向言死者無
終極而國家有廢興釋之之言為無窮計也(見三十一/卷漢成帝)
(永始/元年)其言深切誠合至理伏惟陛下聖德度越唐虞而
厚葬其親乃以秦漢為法臣竊為陛下不取雖復不藏
金玉(為于偽翻復/扶又翻下同)後世但見丘壟如此其大安知無金
玉邪且今釋服已依霸陵(用漢文帝遺詔三/十六日釋服也)而丘壟之
制獨依長陵恐非所宜伏願依白虎通(班固等述白/虎通義六卷)為
三仞之墳器物制度率皆節損仍刻石立之陵旁别書
一通藏之宗廟用為子孫永久之灋疏奏不報世南復
上疏以為漢天子即位即營山陵逺者五十餘年今以
數月之間為數十年之功恐於人力有所不逮上乃以
世南疏授有司令詳處其宜(復扶又翻/處昌吕翻)房𤣥齡等議以
為漢長陵髙九丈原陵髙六丈(原陵漢光武/陵也髙去聲)今九丈則
太崇三仭則太卑請依原陵之制從之　辛亥詔國初
草創宗廟之制未備今將遷祔宜令禮官詳議諫議大
夫朱子奢請立三昭三穆而虚太祖之位(昭時/招翻)於是增
修太廟祔𢎞農府君及髙祖并舊神主四為六室(𢎞農/府君)
(諱重/耳)房𤣥齡等議以涼武昭王為始祖(涼王李暠/諡武昭)左庶
子于志寧議以為武昭王非王業所因不可為始祖上
從之　党項寇疊州　李靖之擊吐谷渾也厚賂党項
使為鄉導(鄉讀/曰嚮)党項酋長拓跋赤辭來謂諸將曰隋人
無信喜暴掠我(喜許/記翻)今諸軍茍無異心我請供其資糧
如或不然我將據險以塞諸軍之道(塞悉/則翻)諸將與之盟
而遣之赤水道行軍總管李道彦行至闊水(闊水在党/項羈縻闊)
(州/界)見赤辭無備襲之獲牛羊數千頭於是羣羌怨怒屯
野狐峽道彦不得進赤辭擊之道彦大敗死者數萬退
保松州左驍衞將軍樊興逗遛失軍期(遛音/留)士卒失亡
多乙卯道彦興皆坐減死徙邊上遣使勞諸將於大斗
拔谷(勞力/到翻)薛萬均排毁契苾何力自稱已功何力不勝
忿(勝音/升)拔刀起欲殺萬均諸將救止之上聞之以讓何
力何力具言其狀(具言赤水之戰拔萬均兄弟/於圍中及見排毁之狀也)上怒欲
解萬均官以授何力何力固辭曰陛下以臣之故解萬
均官羣胡無知以陛下為重胡輕漢轉相誣告馳競必
多且使胡人謂諸將皆如萬均將有輕漢之心上善之
而止尋令宿衞北門檢校屯營事(北門𤣥武門也按㑹/要貞觀十二年於𤣥)
(武門置左右屯營以諸衞將軍領之其兵名曰飛/騎何力檢校屯營蓋十二年以後事史究言之)尚宗
女臨洮縣主(洮土/刀翻)　岷州都督鹽澤道行軍總管髙甑
生後軍期李靖按之甑生恨靖誣告靖謀反按驗無狀
八月庚辰甑生坐減死徙邊或言甑生秦府功臣寛其
罪上曰甑生違李靖節度又誣其反此而可寛法將安
施且國家自起晉陽功臣多矣若甑生獲免則人人犯
法安可復禁乎(復扶/又翻)我於舊勲未嘗忘也為此不敢赦
耳(為于/偽翻)李靖自是闔門杜絶賓客雖親戚不得妄見也
(以李靖事太宗然猶如此/豈非功名之際難居哉)　上欲自詣園陵(園陵謂/獻陵)羣
臣以上哀毁羸瘠固諫而止(羸倫為翻/瘠而尺翻)　冬十月乙亥
處月初遣使入貢處月處密皆西突厥之别部也　庚
寅葬太武皇帝於獻陵(獻陵在京兆三原/縣東之十八里)廟號髙祖以
穆皇后祔葬(太穆皇后竇氏初葬/夀安陵今祔獻陵)加號太穆皇后　十
一月庚戌詔議於太原立髙祖廟祕書監顔師古議以
為寢廟應在京師漢世郡國立廟非禮乃止　戊午以
光祿大夫蕭瑀為特進復令參預政事(蕭瑀罷預聞朝/政見上卷貞觀)
(四年復/扶又翻)上曰武德六年以後髙祖有廢立之心而未定
我不為兄弟所容實有功髙不賞之懼斯人也不可以
利誘不可以死脅真社稷臣也(誘音/酉)因賜瑀詩曰疾風
知勁草板蕩識誠臣又謂瑀曰卿之忠直古人不過然
善惡太明亦有時而失瑀再拜謝魏徵曰瑀違衆孤立
唯陛下知其忠勁曏不遇聖明求免難矣　特進李靖
(唐六典正二品曰特進注曰二漢及魏以為加官從本/官服無吏卒品第二位次諸公在開府驃騎上江左皆)
(兼官梁班第十七北齊特進第二/品隋特進為正二品散官唐因之)上書請依遺誥御常
服臨正殿弗許(上時/掌翻)　吐谷渾甘豆可汗久質中國(質/音)
(致/)國人不附竟為其下所殺子燕王諾曷鉢立諾曷鉢
幼大臣爭權國中大亂十二月詔兵部尚書侯君集等
將兵援之先遣使者諭解(將即亮翻/使疏吏翻)有不奉詔者隨宜
討之
十年春正月甲午上始親聽政　辛丑以突厥拓設阿
史那社爾為左驍衞大將軍(驍堅/堯翻)社爾處羅可汗之子
也年十一以智略聞可汗以為拓設建牙於磧北與欲
谷設分統敕勒諸部居官十年未嘗有所賦斂(斂力/贍翻)諸
設或鄙其不能為富貴社爾曰部落茍豐於我足矣諸
設慙服(突厥謂子弟典兵者為設與社爾/同時典兵者非一人故曰諸設)及薛延陁叛
攻破欲谷設(事見一百九/十二卷元年)社爾兵亦敗將其餘衆走保
西陲(將即/亮翻)頡利可汗既亡(見上卷/四年)西突厥亦亂咄陸可
汗兄弟爭國(事見/同上)社爾詐往降之引兵襲破西突厥取
其地幾半(降戸江翻/幾居希翻)有衆十餘萬自稱答布可汗社爾
乃謂諸部曰首為亂破我國者薛延陁也我當為先可
汗報仇擊滅之(為于/偽翻)諸部皆諫曰新得西方宜且留鎮
撫今遽捨之逺去西突厥必來取其故地社爾不從擊
薛延陁於磧北連兵百餘日㑹咥利失可汗立(見上/八年)社
爾之衆苦於人役多棄社爾逃歸(逃歸咥/利失)薛延陀縱兵
擊之社爾大敗走保髙昌其舊兵在者纔萬餘家又畏
西突厥之逼遂帥衆來降(帥讀曰率/降戸江翻)敕處其部落於靈
州之北(處昌/吕翻)留社爾於長安尚皇妹南陽長公主(新舊/書皆)
(作衡陽長公主/陽長如兩翻)典屯兵於苑内　癸丑徙趙王元景為
荆王魯王元昌為漢王鄭王元禮為徐王徐王元嘉為
韓王荆王元則為彭王滕王元懿為鄭王吳王元軌為
霍王豳王元鳳為虢王陳王元慶為道王魏王靈虁為
燕王(自此以上/皆皇弟也)蜀王恪為吳王越王泰為魏王燕王佑
為齊王梁王愔為蜀王郯王惲為蔣王漢王貞為越王
申王慎為紀王(自恪以下皇子也燕因肩翻/愔於今翻郯音談惲於粉翻)　二月乙
丑以元景為荆州都督元昌為梁州都督元禮為徐州
都督元嘉為潞州都督元則為遂州都督靈蘷為幽州
都督恪為潭州都督泰為相州都督佑為齊州都督愔
為益州都督惲為安州都督貞為揚州都督泰不之官
以金紫光祿大夫張亮行都督事(唐制凡注官階卑而/擬髙者則曰守階髙)
(而擬卑則曰行今張亮行都督事乃用宋齊/諸王典方面置行事之例與注官之行不同)上以泰好
文學(好呼/到翻)禮接士大夫特命於其府别置文學館聽自
引召學士(為泰圖東/宫張本)　三月丁酉吐谷渾王諾曷鉢遣
使請頒厯行年號遣子弟入侍並從之(使疏/吏翻)丁未以諾
曷鉢為河源郡王烏地也拔勤豆可汗　癸丑諸王之
藩上與之别曰兄弟之情豈不欲常共處邪但以天下
之重不得不爾諸子尚可復有兄弟不可復得(處昌吕/翻復扶)
(又/翻)因流涕嗚咽不能止(上之流涕嗚咽者抑/思建成元吉之事乎)　夏六月
壬申以温彦博為右僕射太常卿楊師道為侍中　侍
中魏徵屢以目疾求為散官(散悉/亶翻)上不得已以徵為特
進仍知門下事(雖不居侍中之職/猶令知門下事)朝章國典參議得失
(朝直/遥翻)徒流以上罪詳事聞奏其祿賜吏卒並同職事(特/進)
(散官也祿賜吏卒同/職事官所以優賢也)　長孫皇后性仁孝儉素好讀書
常與上從容商畧言事(好呼到翻/從千容翻)因而獻替裨益𢎞多
上或以非罪譴怒宫人后亦陽怒請自推鞫因命囚繫
候上怒息徐為申理由是宫壼之中刑無枉濫豫章公
主早喪其母后収養之慈愛逾於所生(豫章公主上女/也後下嫁唐儀)
(識為于偽翻壼苦/本翻喪息浪翻)妃嬪以下有疾后親撫視輟己之藥
膳以資之宫中無不愛戴訓諸子常以謙儉為先太子
乳母遂安夫人(唐制太子乳母封郡/夫人睦州遂安郡)嘗白后以東宫器
用少請奏益之(少詩/沼翻)后不許曰為太子患在德不立名
不揚何患無器用邪上得疾累年不愈后侍奉晝夜不
離側(離力/智翻)常繫毒藥於衣帶曰若有不諱義不獨生后
素有氣疾前年從上幸九成宫柴紹等中夕告變上擐
甲出閣問狀后扶疾以從(擐音宦從/才用翻)左右止之后曰上
既震驚吾何心自安由是疾遂甚太子言於后曰醫藥
備盡而疾不瘳(瘳丑/留翻)請奏赦罪人及度人入道庶獲㝠
福后曰死生有命非智力所移若為善有福則吾不為
惡如其不然妄求何益赦者國之大事不可數下(數所/角翻)
道釋異端之教蠧國病民皆上素所不為奈何以吾一
婦人使上為所不為乎必行汝言吾不如速死太子不
敢奏私以語房𤣥齡(語牛/倨翻)𤣥齡白上上哀之欲為之赦
(為于/偽翻)后固止之及疾篤與上訣時房𤣥齡以譴歸第后
言於帝曰𤣥齡事陛下久小心慎密竒謀祕計未嘗宣
泄茍無大故願勿棄之妾之本宗因緣葭莩以致祿位
(漢書曰非有葭莩之親張晏曰葭蘆葉也莩葉裏白皮/也晉灼曰莩葭裏之白皮也皆取喻於輕薄也師古曰)
(葭蘆也莩者其筩中白皮至薄者也葭/莩喻薄莩音孚張言葉裏白皮非也)既非德舉易致
顛危欲使其子孫保全慎勿處之權要但以外戚奉朝
請足矣(以無忌之賢不能自保則后之所慮為/深逺矣易以豉翻處昌吕翻朝直遥翻)妾生無
益於人不可以死害人(用記檀弓成/子髙語意)願勿以丘壟勞費
天下但因山為墳器用瓦木而已仍願陛下親君子逺
小人納忠諫屏讒慝省作役止遊畋(逺于願翻/屛必郢翻)妾雖没
於九泉誠無所恨兒女輩不必令來見其悲哀徒亂人
意因取衣中毒藥以視上曰妾於陛下不豫之日誓以
死從乘輿不能當吕后之地耳(吕后事見漢/紀乘繩證翻)己卯崩于
立政殿(閣本太極宫圖東上閣門之東有萬春殿萬春/殿之東有立政殿唐六典太極殿之北有兩儀)
(殿兩儀殿之東曰萬春殿兩儀之左曰獻春/門獻春門之左曰立政門其内曰立政殿)后嘗采自
古婦人得失事為女則三十卷又嘗著論駮漢明德馬
后以不能抑退外親使當朝貴盛徒戒其車如流水馬
如龍(見四十六卷漢章帝建初/二年駮北角翻朝直遥翻)是開其禍敗之源而防
其末流也及崩宫司并女則奏之(唐内職有宫正糾愆/  彤史記功書過六)
(典尚儀局有司籍二人掌經/史教學奏女則者蓋司籍也)上覽之悲慟以示近臣曰
皇后此書足以垂範百世朕非不知天命而為無益之
悲但入宫不復聞規諫之言(復扶又翻/下今復同)失一良佐故不
能忘懷耳乃召房𤣥齡使復其位　秋八月丙子上謂
羣臣曰朕開直言之路以利國也而比來上封事者多
訐人細事(比毗至翻上時/掌翻訐居謁翻)自今復有為是者朕當以讒
人罪之　冬十一月庚午葬文德皇后於昭陵(昭陵在/京兆醴)
(泉縣西北/六十里)將軍段志𤣥宇文士及分統士衆出肅章門
(唐六典曰西内太極殿次北曰朱明門門之左曰䖍化/門右曰肅章門肅章之西曰揮政門又曰兩儀殿蓋古)
(之内朝也承天之門東曰長樂門北入恭禮門又北入/䖍化門則宫内也承天門之西曰永安門北入安仁門)
(又北入肅章/門則宫内也)帝夜使宫官至二人所士及開營内之志
𤣥閉門不納曰軍門不可夜開使者曰此有手敕志𤣥
曰夜中不辨真偽竟留使者至明帝聞而歎曰真將軍
也帝復為文刻之石(使疏吏翻復扶又/翻下復何亦復同)稱皇后節儉遺
言薄葬以為盜賊之心止求珍貨既無珍貨復何所求
朕之本志亦復如此王者以天下為家何必物在陵中
乃為己有今因九嵕山為陵(嵕祖/紅翻)鑿石之工纔百餘人
數十日而畢不藏金玉人馬器皿皆用土木形具而已
庶幾姦盜息心存没無累(幾居希翻/累力瑞翻)當使百世子孫奉
以為法上念后不已於苑中作層觀(觀古/玩翻)以望昭陵嘗
引魏徵同登使視之徵熟視之曰臣昏眊不能見(眊莫/報翻)
上指示之徵曰臣以為陛下望獻陵若昭陵則臣固見
之矣上泣為之毁觀(為于/偽翻)　十二月戊寅朱俱波甘棠
遣使入貢朱俱波在葱嶺之北去𤓰州二千八百里甘
棠在大海南(朱俱波亦曰朱俱槃漢子合國也甘棠在/西海之南崑崙人也二國皆在西域使疏)
(吏/翻)上曰中國既安四夷自服然朕不能無懼昔秦始皇
威振胡越二世而亡唯諸公匡其不逮耳　魏王泰有
寵於上或言三品以上多輕魏王上怒引三品以上作
色讓之曰隋文帝時一品以下皆為諸王所顛躓(躓音/致)
彼豈非天子兒邪(邪音/耶)朕但不聽諸子縱横耳(縱如字/又子容)
(翻横戸孟/翻又如字)聞三品以上皆輕之我若縱之豈不能折辱
公輩乎(折之/舌翻)房𤣥齡等皆惶懼流汗拜謝魏徵獨正色
曰臣竊計當今羣臣必無敢輕魏王者在禮臣子一也
春秋王人雖微序於諸侯之上(春秋僖七年公㑹王人/齊侯宋公衞侯許男曹)
(伯陳世子款鄭世子華盟於洮公羊傳曰王人/者何微者也曷為序乎諸侯之上先王命也)三品以
上皆公卿陛下所尊禮若紀綱大壞固所不論聖明在
上魏王必無頓辱羣臣之理隋文帝驕其諸子使多行
無禮卒皆夷滅又足法乎(卒子/恤翻)上悅曰理到之語不得
不服朕以私愛忘公義曏者之忿自謂不疑及聞徵言
方知理屈人主發言何得容易乎(易以/豉翻)　上曰灋令不
可數變數變則煩官長不能盡記(數所角翻/長知兩翻)又前後差
違吏得以為姦自今變灋皆宜詳慎而行之　治書侍
御史權萬紀上言宣饒二州銀大發采之歲可得數百
萬緡(治直之翻宋白曰饒州漢為鄱陽縣呉置鄱陽郡/梁置吳州陳廢州復為郡隋平陳罷郡為饒州徐)
(湛鄱陽記云北有堯山又以地饒衍遂加食/為饒今郡圖又云以山川藴物珍竒故名饒)上曰朕貴
為天子所乏者非財也但恨無嘉言可以利民耳與其
多得數百萬緡何如得一賢才卿未嘗進一賢退一不
肖而專言稅銀之利昔堯舜抵璧於山投珠於谷(陸賈/新語)
(曰聖人不用珠玉而寶其身故舜棄黄金於巉/巖之山捐珠玉於五湖之川以杜淫邪之欲也)漢之桓
靈乃聚錢為私藏(事見五十七卷漢靈帝/光和元年藏徂浪翻)卿欲以桓靈
俟我邪(邪音/耶)是日黜萬紀使還家　是嵗更命統軍為
折衝都尉别將為果毅都尉(唐制上府折衝都尉正四/品上中府正四品下下府)
(正五品下上府果毅都尉從五品下中府正/六品上下府從六品下更工衡翻將即亮翻)凡十道置
府六百三十四而關内二百六十一皆𨽻諸衞及東宫
六率(東宫六率者左右衞率擬上臺左右衞將軍左右/宗衞率擬左右領軍將軍左右監門率擬左右監)
(門將軍後又置左右虞候率擬左右金吾將/軍左右内率擬左右千牛將軍通謂之十率)凡上府兵
千二百人中府千人下府八百人三百人為團團有校
尉(校戸/教翻)五十人為隊隊有正十人為火火有長(長知/兩翻)毎
人兵甲糧裝各有數皆自備輸之庫有征行則給之年
二十為兵六十而免其能騎射者為越騎(越騎者言其/勁勇能超越)
(也騎竒/寄翻)其餘為步兵每歲季冬折衝都尉帥其屬教戰
(帥讀/曰率)當給馬者官予其直市之(予讀/曰與)凡當宿衞者畨上
兵部以逺近給畨逺疎近數皆二月而更(時制五百里/為五畨千里)
(七畨一千五百里八畨二千里十畨外為十二畨若簡/留宿衞者五百里為七畨千里八畨二千里十畨外為)
(十二畨上時掌翻數/所角翻更工衡翻)
十一年春正月徙鄶王元裕為鄧王(鄶工/外翻)譙王元名為
舒王　辛卯以吳王恪為安州都督晉王治為并州都
督紀王慎為秦州都督將之官上賜書戒敕曰吾欲遺
汝珍玩恐益驕奢(遺于/季翻)不如得此一言耳　上作飛山
宫(觀明年廢明德宫及飛山宮之𤣥圃院以給洛/人之遭水壊廬舍者則知飛山宮亦在洛陽)庚子
特進魏徵上疏(上時/掌翻)以為煬帝恃其富彊不虞後患窮
奢極欲使百姓困窮以至身死人手社稷為墟陛下撥
亂返正宜思隋之所以失我之所以得撤其峻宇安於
卑宮若因基而增廣襲舊而加飾此則以亂易亂殃咎
必至難得易失可不念哉(易以/䜴翻)　房𤣥齡等先受詔定
律令(先悉/薦翻)以為舊法兄弟異居蔭不相及而謀反連坐
皆死祖孫有蔭而止應配流據禮論情深為未愜今定
律祖孫與兄弟緣坐者俱配没從之自是比古死刑除
其大半天下稱賴焉𤣥齡等定律五百條立刑名二十
等(笞刑五自十至於五十杖刑五自六十至於百徒刑/五自一年至於三年流刑三自千里至於三千里死)
(刑二/絞斬)比隋律減大辟九十二條(辟毗/亦翻)減流入徒者七十
一條凡削煩去蠧變重為輕者不可勝紀(去羌吕翻/勝音升)又
定令一千五百九十餘條武德舊制釋奠於太學以周
公為先聖孔子配饗𤣥齡等建議停祭周公以孔子為
先聖顔囘配饗又刪武德以來敕格定留七百條至是
頒行之又定枷杻鉗鏁杖笞皆有長短廣狹之制(械其/頸曰)
(枷械其手曰杻鉗以鉄刼束之也鏁以鉄琅當之也杖/長三尺五寸削去節目訊杖大頭徑三分二釐小頭一)
(分二釐常行杖大頭二分七釐小頭一分七/釐笞杖大頭二分小頭一分有半杻女九翻)自張藴古
之死(見上卷/五年)法官以出罪為戒時有失入者又不加罪
上嘗問大理卿劉德威曰近日刑網稍密何也對曰此
在主上不在羣臣人主好寛則寛好急則急律文失入
減三等失出減五等今失入無辜失出更復大罪是以
吏各自免競就深文非有教使之然畏罪故耳陛下儻
一斷以律則此風立變矣上悦從之由是斷獄平允(好/呼)
(到翻斷/丁亂翻)　上以漢世豫作山陵免子孫倉猝勞費又志
在儉葬恐子孫從俗奢靡二月丁巳自為終制因山為
陵容棺而已　甲子上行幸洛陽宫　上至顯仁宫(隋/志)
(河南夀安縣有顯仁宫/煬帝大業元年所起)官吏以缺儲偫有被譴者(偫直/里翻)
(被皮/義翻)魏徵諫曰陛下以儲偫譴官吏臣恐承風相扇異
日民不聊生殆非行幸之本意也昔煬帝諷郡縣獻食
視其豐儉以為賞罰(見一百八十三/卷大業十二年)故海内叛之此陛
下所親見奈何欲效之乎上驚曰非公不聞此言因謂
長孫無忌等曰朕昔過此買飯而食僦舍而宿(僦子/就翻)今
供頓如此豈得嫌不足乎　三月丙戌朔日有食之
庚子上宴洛陽宫西苑泛積翠池(洛陽西苑北距北邙/西至孝水南帶洛水)
(支渠穀洛二水㑹於其間慮其泛溢為三陂以禦之一/曰積翠二曰月陂三曰上陽苑墻周迴一百二十六里)
顧謂侍臣曰煬帝作此宫苑結怨於民(築西苑見一百/八十卷大業元)
(年/)今悉為我有正由宇文述虞世基裴藴之徒内為諂
諛外蔽聰明故也可不戒哉(按隋煬帝大業二年令宇/文愷作洛陽西苑述恐當)
(作/愷)房𤣥齡魏徵上所定新禮一百三十八篇(上時/掌翻)丙午
詔行之　以禮部尚書王珪為魏王泰師(唐初因魏晉/之制諸王置)
(師一人開/元改曰傅)上謂泰曰汝事珪當如事我泰見珪輒先拜
珪亦以師道自居珪子敬直尚南平公主(公主上/女也)先是公
主下嫁(先悉/薦翻)皆不以婦禮事舅姑珪曰今主上欽明動
循禮法吾受公主謁見豈為身榮所以成國家之美耳
乃與其妻就席坐令公主執笲行盥饋之禮(笲音煩竹/器也以盛)
(棗栗腶脩盥音管以盤水沃洗手也婦以特豚饋士昏/禮曰舅坐於阼階西面姑坐於房外南面婦執笲棗栗)
(東面拜奠於舅席訖婦又執腶脩升進北面拜奠於姑/席舅姑入於室婦盥饋特豚明婦順也右胖載之舅俎)
(左胖載之姑俎/各以南為上)是後公主始行婦禮自珪始　羣臣復
請封禪(五年諸州朝集使請封禪六年文/武官請今羣臣復請復扶又翻)上使秘書監
顔師古等議其禮房𤣥齡裁定之　夏四月己卯魏徵
上疏以為人主善始者多克終者寡豈取之易而守之
難乎(上時掌翻/易以豉翻)蓋以殷憂則竭誠以盡下(殷音/隠)安逸則
驕恣而輕物盡下則胡越同心輕物則六親離德雖震
之以威怒亦皆貌從而心不服故也人主誠能見可欲
則思知足將興繕則思知止處髙危則思謙降臨滿盈
則思挹損遇逸樂則思撙節(處昌吕翻樂音/洛撙慈損翻)在宴安則
思後患防壅蔽則思延納疾讒邪則思正己行爵賞則
思因喜而僭施刑罰則思因怒而濫(僭僭差濫/濫溢也)兼是十
思而選賢任能固可以無為而治(治直/之翻)又何必勞神苦
體以代百司之任哉
　
　
　
　
　
　
　
　
　
　
　
　
　資治通鑑卷一百九十四
