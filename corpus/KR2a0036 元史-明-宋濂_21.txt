
　元史卷二十
　明翰林學士亞中大夫知制誥兼修國史宋濓等修
　本紀第二十
　　成宗三
三年春正月癸未朔暹番沒剌由羅斛諸國各以方物
來貢賜暹番世子虎符丙戌太陰犯太白己丑中書省
臣言夫變屢見大臣宜依故事引咎避位帝曰此漢人
所説耳豈可一一聴從耶卿但擇可者任之庚寅詔遣
使問民疾苦除本年内郡包銀俸鈔免江南夏税十分
之三增給小吏俸米置各路恵民藥局擇良醫主之封
永和爾為定逺王賜金印命中書省自今后妃諸王所
需非奉㫖勿給各位擅置官府紊亂選法者戒飭之辛
卯詔諸行省謹視各翼病軍浙西肅政亷訪使王遇犯
贓罪託權幸規免命御史臺鞫治之壬辰安置高麗陪
臣趙仁規於安西崔冲紹於鞏昌並笞而遣之以正其
附王謜擅命妄殺之罪復以王昛為高麗王遣工部尚
書額森特穆爾翰林待制賈汝舟齎詔諭之追収拜特
穆爾托克托哈喇婁行軍印中書省臣言比年公帑所
費動輙鉅萬嵗入之數不支半嵗自餘皆借及别支臣
恐理財失宜鈔法亦壊帝嘉納之仍令諭伊徹察喇等
自今一切賜與皆勿奏癸巳以江南軍數多闕官吏因
而作弊詔禁飭之以達爾罕哈喇哈斯為中書左丞相
丁酉太陰犯西垣上將戊戌太陰犯右執法辛丑括諸
路馬隸䝉古軍籍者免之乙巳太白經天二月癸丑朔
車駕幸柳林丁巳鄂勒哲等奏銓定省部官以次引見
帝允之仍諭六部官曰汝等事多稽誤朕昔未知其人
為誰今既閲視且知姓名其洗心滌慮各欽乃職復蹈
前失罪不汝貸罷四川福建等處行中書省陜西行御
史臺江東荆南淮西三道宣慰司置四川福建宣慰司
都元帥府及陜西漢中道肅政亷訪司廣和林甘州城
詔縉山縣民户為勢家所蔽者悉還縣定籍壬戌詔諭
江浙河南北兩省軍民己巳熒惑犯五諸侯壬申加解
州鹽池神恵康王曰廣濟資寳王曰永澤泉州海神曰
䕶國庇民明著天妃浙西鹽官州海神曰靈感𢎞祐公
吳大夫伍員曰忠孝威恵顯聖王金齒國遣使來貢方
物庚辰車駕幸上都三月癸巳緬國世子信合八的奉
表來謝賜衣遣還命妙慈𢎞濟大師江浙釋教總統補
陀僧一山齎詔使日本詔曰有司奏陳向者世祖皇帝
嘗遣補陀禪僧如智及王積翁等兩奉璽書通好日本
咸以中途有阻而還爰自朕臨御以來綏懐諸國薄海
内外靡有遐遺日本之好宜復通問今如智已老補陀
僧一山道行素高可令往諭附商舶以行庶可必達朕
特從其請蓋欲成先帝遺意耳至於惇好息民之事王
其審圖之甲午命何榮祖等更定律令詔軍官受贓罪
重者罷職輕者降其散官或決罰就職停俸期年許令
自効戊戌熒惑犯輿鬼陞御史臺殿中司秩五品乙巳
行御史臺劾平章嘉琿受財三萬餘錠嘉琿復言平章
徳哷布哈領財賦時盜鈔三十萬錠及行臺中丞張閭
受李元善鈔百錠敕俱勿問戊申減江南諸道行臺御
史大夫一員賜和林軍鈔十萬錠夏四月辛亥朔駙馬
曼濟岱所部匱乏以糧十三萬石賑之己未太陰犯上
將丙寅填星犯輿鬼太隂犯心庚午申嚴江浙兩淮私
鹽之禁巡捕官驗所獲遷賞辛未禁和林戍軍竄名他
籍自通州至兩淮漕河置巡防捕盜司十九所己卯以
禮部尚書額古爾布哈為中書左丞賜和林軍鈔五十
萬錠帛四十萬匹糧二萬石仍命和琳宣慰司市馬五
千匹給之遼東開元咸平䝉古女直等人乏食以糧二
萬五百石布三千九百匹賑之五月壬午罷江南諸路
釋教總統所丙申太陰犯南斗海南速古臺速龍探奔
奚里諸番以虎象及桫羅木舟來貢己亥太白犯畢庚
子免山東伊蘇岱爾牧地嵗輸粟之半禁阿爾拉部毋
於平廣牧馬庚子復征東行中書省以福建平海省平
章政事竒爾濟蘇為平章政事是月鄂岳漢陽興國常
澧潭衡辰沅寳慶常寧桂陽茶陵旱免其酒課夏税江
陵路旱蝗弛其湖泊之禁仍竝以糧賑之六月辛亥鄂
蘭鄂端慶通擅殺所部軍之逃亡者命樞宻院戒之癸
丑罷大名路所獻黄河故道田輸租戊午申禁海商以
人馬兵仗往諸番貿易者以福建州縣官類多色目南
人命自今以漢人㕘用禁福建民冒稱權豪佃户規免
門役庚申太陰掩房丁卯熒惑犯右執法壬申嵗星晝
見賜和林戍軍鈔一百四十萬錠鷹師五十萬一千餘
錠秋七月己夘朔太白犯井庚辰中書省臣言江南諸
寺佃户五十餘萬本皆編民自楊總攝冒入寺籍宜加
釐正從之丙申揚州淮安屬縣蝗在地者為鶖啄食飛
者以翅擊死詔禁捕鶖丁未太陰犯輿鬼八月己酉朔
日有食之丁巳太陰犯箕戊辰太白犯軒轅大星己巳
太陰犯五車星賜定逺王永和爾所部鈔萬五千錠是
月汴梁大都河間路水隆興平灤大同宣徳等路雨雹
九月癸未聖誕節駐驆古策受諸王百官賀庚寅置河
東山西鐵冶提舉司壬辰流星色赤尾長丈餘其光燭
地起自河鼓没於牽牛之西有聲如雷癸巳罷括宋手
號軍乙未太陰犯昴距星丁酉太白犯左執法己亥車
駕還大都揚州淮安旱免其田租冬十月戊申朔有事
于太廟壬子冊巴約時氏為皇后甲寅復立海北海南
道肅政亷訪司山東轉運使阿里沙等增課鈔四萬一
千八百錠賜錦衣人一襲丙子太陰犯房賜圖古勒布
哈等所部户鈔三萬七千餘錠槖駞户十萬二千餘錠
以淮安江陵沔陽揚廬隨黄旱汴梁歸徳水隴陜蝗並
免其田租十一月庚辰置浙西平江湖渠閘堰凡七十
八所禁和林釀酒乙酉太白犯房戊子釋囚二十人丁
酉浚太湖及澱山湖己亥賜隆福宫牧駞者鈔十萬二
千錠諸王哈達部十萬錠雲南王額森特穆爾及所部
三萬八千錠和林戍軍一百四十萬餘錠幣帛二萬九
千匹杭州火江陵路蝗並發粟賑之十二月己酉徙鎮
巢萬户府戍沅靖毗陽萬户府戍辰州均州萬户府戍
常徳澧州賜諸王烏呼訥銀印丙寅詔各省戍軍輪次
放還二年供役陞宣徽院為從一品癸酉詔中書省貨
財出納自今無劵記者勿與以守司徒集賢院使領太
史院事諤爾根薩里為平章政事賜諸王陸實托克托
等鈔一萬三千餘錠四集賽衛士五萬二千餘錠千户
薩哈勒鄂蘭所部四萬錠淮安揚州饑甘肅額齊訥路
屯田並賑以糧
四年春正月丙申嚴京師惡少不法之禁犯者並黥刺
杖七十拘役辛丑詔䝉古都元帥伊蘇岱爾非奉㫖勿
擅決重刑命和琳軍借鄂拓克錢者止償其本癸夘復
淮東漕渠賜諸王達實特穆爾金印賜翰林承㫖桑節
鈔五百錠以養其母賜諸王摩和納所部一萬二千餘
錠巴勒喇實等部六萬錠二月丁未朔日有食之乙卯
遣使祀東嶽丙辰皇太后崩明日祔𦵏先陵戊午太陰
犯軒轅壬戌帝諭何榮祖曰律令良法也宜早定之榮
祖對曰臣所擇者三百八十條一條有該三四事者帝
曰古今異宜不必相沿但取宜於今者甲戌發粟十萬
石賑湖北饑民仍弛山澤之禁罷青海屯田改置於罕
札之地以農具種實給之乙亥車駕幸上都置西京太
和嶺屯田立烏撒烏䝉等郡縣併會理泗川西州為二
置維摩州丙子命李庭訓練各衛軍士賜晉王所部鈔
四萬錠三月乙未寧國太平兩路旱以糧二萬石賑之
夏四月丙午朔詔雲南行省釐革積弊壬子高郵府寳
應縣民孫奕妻朱一産三男蠲復三年丙辰置五條河
屯田丁巳免今年上都隆興絲銀大都差税地租賜諸
王額黙根鋈命印緬國遣使進白象戊午叅政張頤孫
及其弟珪等伏誅于隆興市頤孫初為新淦富人胡制
機養子後制機自生子死而頤孫利其貲與珪謀殺之
賂郡縣吏獲免其僕胡忠訴主之寃于官乃誅之其貲
悉還胡氏以中書省斷事官布哷齊為平章政事賜皇
姪哈尚所統諸王戍軍馬二萬二千九百餘匹五月癸
未左丞相達爾罕遣使來言横費不節府庫漸虚詔自
今諸位下事闕錢榖者毋輙入聞帝諭集賢大學士諤
爾根薩里等曰集賢翰林乃養老之地自今諸老滿秩
者陞之勿令輙去或有去者罪將及汝其諭中書知之
增雲南至緬國十五驛驛給圓符四驛劵十二甲午太
陰犯壘壁陣辛丑太白犯輿鬼太陰犯昴復延慶司賜
諸王伊竒哩部鈔二萬錠巴爾都爾蘓所隸户六萬五
千餘錠是月同州平灤隆興雹揚州南陽順徳東昌歸
徳濟寧徐濠芍陂旱蝗真定保定大都通薊二州水六
月己酉詔立緬國王子窟麻剌哥撒八為緬國王賜以
銀印及金銀器皿衣服等丙辰以太傅伊徹徹察喇為
太師鄂勒哲為太傅皆賜印丁巳太白犯填星御史中
丞博果密卒貧無以𦵏賜鈔五百錠甲子置躭羅總管
府詔各省自今非奉命毋擅役軍以和林都元帥府兼
行宣慰司事吊吉而𤓰哇暹國蘸八等國二十二人來
朝賜衣遣之秋七月甲戌朔右丞相鄂勒哲請上徽仁
裕聖皇后諡寳冊乙酉緬國阿散哥也弟者蘇等九十
一人奉方物來朝詔命餘人留安慶遣者蘇來上都辛
卯熒惑犯井加乳母冀國夫人韓氏為燕冀國順育夫
人舒穆嚕氏為冀國夫人杭州路貧民乏食以糧萬石
減直糶之八月癸卯朔更定蔭叙格正一品子為正五
從五品子為從九中間正從以是為差䝉古色目人特
優一級置廣東鹽課提舉司癸丑太陰犯井庚申緬國
阿散吉牙等昆弟赴闕自言殺主之罪罷征緬兵甲子
辰星犯靈臺上星大名之白馬縣旱閏八月庚辰熒惑
犯輿鬼庚子車駕還大都以中書右丞賀仁傑為平章
政事賜晉王所部糧七萬石九月戊午太白犯斗壬戌
太陰犯輿鬼曹州特黙齊軍與民訟地百二十頃詔别
以鄰近官田如數給之廣東英徳州達嚕噶齊托歡徹
爾招降羣盜二千餘户陞英徳州為路立三縣以托歡
徹爾為達嚕噶齊兼萬户以鎮之甲子太白犯斗改中
御府為中政院賜諸王徹伯爾部鈔萬五千四百餘錠
建康常州江陵饑民八十四萬九千六十餘人給糧二
十二萬九千三百九十餘石冬十月癸酉朔有事于太
廟十一月壬寅朔詔頒寛令免上都隆都隆興大徳五
年絲銀税糧附近秣養馬駞之郡免税糧十分之三其
餘免十分之一徒罪各減一半杖罪以下釋之江北荒
田許人耕種者原擬第三年収税今並展限一年著為
定例併遼陽省所轄狗站牛站為一仍給鈔以賑其乏
命省臺差官同實保齊鞫和林運糧稽遲未至者真定
路平棘縣旱十二月癸酉御史臺臣言所糾官吏與有
司同審所以事沮難行乞依舊制中書凡有改作輙令
監察御史同往非宜自今非奉㫖勿遣皆從之庚寅熒
惑犯軒轅癸巳太陰犯房距星晉州達嚕噶齊訥古伯
紿稱母喪歸迎其妻事聞詔以其斁傷彝倫罷職不叙
遣劉深哈喇岱鄭祐将兵三萬人征八百媳婦仍敕雲
南省每軍十人給馬五匹不足則補之以牛賜諸王實
都部鈔五萬錠烏魯斯布哈等四部二十一萬九千餘
錠西都守城軍二萬八千餘錠賑建康平江浙東等處
饑民糧二十二萬九千三百餘石
五年春正月己酉太陰犯五車庚戌給征八百媳婦軍
鈔總計九萬三千餘錠壬子太陰犯輿鬼積尸氣奉安
昭睿順聖皇后御容于䕶國仁王寺罷檀景兩州採金
鐵冶提舉司以其事入都提舉司御史臺臣言官吏犯
贓及盜官錢事覺避罪逃匿者宜同獄成雖經原免亦
加降黙庶奸偽可革從之丙寅以兩淮鹽法澀滯命轉
運司官兩員分司上江以整治之仍頒印及驛劵辛未
太陰犯心二月己卯太陰犯輿鬼以劉深哈喇岱並為
中書右丞鄭祐為㕘知政事皆佩虎符分雲南諸路行
中書省事仍置理問官二員郎中員外郎都事各一員
給圎符四驛劵二十罷福建織繡提舉司增河間轉運
司鹽為二十八萬引罷其所屬清滄深三鹽司丁亥立
征八百媳婦萬户府二設萬户四員發四川雲南囚徒
從軍乙未詔亷訪司官非親䘮遷𦵏及以病給告者不
得離職或以地逺職卑受任不赴者臺憲勿復用丙申
給托克托等部馬萬匹丁酉車駕幸上都詔雲南行中
書省減内外諸司官千五百一十四員增江浙戍兵戊
戌賜昭應宫興教寺地各百頃興教仍賜鈔萬五千錠
上都乾元寺地九十頃鈔皆如興教之數萬安寺地六
百頃鈔萬錠南寺地百二十頃鈔如萬安之數己亥凡
軍士殺人姦盜者令軍民官同鞫永寧路總管瓊磋來
朝獻馬三十餘匹賜弊帛有差三月甲辰収故軍官金
銀符戊申太陰犯御女己酉罷陜西路拘榷課税所壬
子賜諸王伊蘇等鈔一萬八千五百錠戊午馬來忽等
海島遣使來朝賜金素幣有差給和林貧乏軍鈔二十
萬錠諸王永和爾所部鈔萬五千九百餘錠丁卯熒惑
犯填星己巳熒惑填星相合詔戒飭中外官吏命遼陽
行省平章薩蘭將萬人駐夏山後人備馬二匹官給其
直夏四月壬申太陰犯東井癸酉遣推勒特穆爾等犒
和琳軍壬午以晉王噶瑪拉所部貧乏賜鈔四十萬錠
調雲南軍征八百媳婦癸巳禁和林釀酒諸王駙馬許
自釀飲不得沽賣是月大都彰徳廣平真定順徳大名
濮州蟲食桑五月商州隕霜殺麥河南妖賊醜斯等伏
誅己酉給伊埒克哷克軍駐夏山後者市馬鈔八萬八
千七百餘錠辛亥遣竒拉爾岱托克托帥師征四川癸
丑太陰犯南斗乙卯熒惑犯右執法丙辰曲靖等路宣
慰使管軍萬户呼嚕蘇來朝壬戌雲南土官宋隆濟叛
時劉深將兵由順元入雲南雲南右丞烏呼納調民供
餽隆濟因紿其衆曰官軍徴發汝等将盡剪髪黥靣為
兵身死行陣妻子為虜衆惑其言遂叛丙寅詔雲南行
省自願征八百媳婦者二千人人給貝子六十索丁卯
太白犯井六月乙亥平江等十有四路大水以糧二十
萬石隨各處時直賑糶開中慶路昆陽州海口甲申嵗
星犯司恠丙戌宋隆濟率猫狫紫江諸蠻四千人攻楊
黄寨殺掠甚衆己丑𬗟王遣使獻馴象九壬辰宋隆濟
攻貴州知州張懐徳戰死梁王遣雲南行省平章綽和
爾㕘政布哷齊將兵禦之殺賊酋撒月斬首五百癸巳
太白犯輿鬼嵗星犯井甲午太白犯輿鬼賜諸王尼格
布拉克妃扎古勒沁部鈔二十萬錠是月汴梁南陽衛
輝大名濮州旱大都路水順徳懐孟蝗秋七月戊戌朔
晝晦暴風起東北雨雹兼發江湖泛溢東起通泰崇明
西盡真州民被災死者不可勝計以米八萬七千餘石
賑之己亥增階沙二州戍軍庚子籍安西王所侵占田
站等四百餘户為民賜寧逺王庫庫楚所部鈔二萬三
千餘錠乙巳遼陽省大寧路水以糧千石賑之丙午嵗
星犯井丁未命御史大夫托和齊整飭臺事詔軍官受
贓者與民官同例量罪殿黜命監察御史審覆扎爾古
齊罪囚檢照䝉古翰林院案牘戊申立躭羅軍民萬户
府諸王額黙根薨以其子帕克巴拉嗣己酉詔諸司嚴
禁盜賊辛亥太陰犯壘壁陣賜諸王徹伯爾等部鈔六
萬錠又給市馬直三十八萬四千錠癸丑詔禁輝和爾
僧陰陽巫覡道人咒師自今有大祠禱必請而行違者
罪之浙西積雨泛溢大傷民田詔役民夫二千人疏導
河道俾復其故命雲南省分䝉古射士征八百媳婦庚
申辰星犯太白癸亥哈坦之孫托歡自北境來歸其父
母妻子皆遭殺虜賜鈔一千四百錠給諸王妃扎古勒
沁及諸王徹伯爾軍鈔四十萬錠中書省言舊制京師
州縣捕盜止從兵馬司有司不與遂致淹滯自今輕罪
乞令有司決遣重者從宗正府聴斷庶不留獄且民不
寃從之以按巴阿固岱並知樞宻院事禁富豪之家役
軍詔封贈非中書省無輙奏請青海至北境十一站大
雪馬牛多死賜鈔一萬一千餘錠命御史臺檢照宣政
院并僧司案牘陞太醫院為二品以平章政事大都䕶
提㸃太醫事托音納爾為太醫院使賜上都諸匠鈔二
十一萬七千四百錠大都保定河間濟寧大名水廣平
真定蝗八月戊辰給軍人羊馬價及定逺王所部鈔十
四萬三千錠己巳平灤路霖雨灤漆淝汝河溢民死者
衆免其今年田租仍賑粟三萬石庚午推勒特穆爾等
自和林犒軍還言和林屯田宜令軍官廣其墾闢量給
農具倉官宜任選人可革侵盜之弊從之甲戌遣色辰
額哷等將兵征金齒諸國時征緬師還為金齒所遮士
多戰死又接連八百媳婦諸蠻相效不輸税賦賊殺官吏
故皆征之庚辰詔遣官分道賑恤凡獄囚禁繫累年
疑不能決者令㢘訪司具其疑狀申呈省臺詳讞仍為
定例各路被災重者免其差税一年貧乏之家計口賑
恤尤甚者優給之小吏犯贓者並罷不叙征𬗟萬户移
喇福山等進馴象六壬辰太陰犯軒轅御女乙未填星
犯太微上將順徳路水免其田租九月癸丑放青海守
倉庫軍還令以次更代丙辰江陵常徳澧州皆旱並免
其門攤酒醋課乙酉自八月庚辰慧出井歴紫微垣至
天市垣凡四十六日而滅冬十月丙辰朔以畿内嵗饑
增明年海運糧為百二十萬石己巳𬗟王遣使入貢戊
寅雲南武定路土官羣則獻方物癸未太陰犯東井壬
午車駕還大都丙戌以嵗饑禁釀酒弛山澤之禁聴民
捕獵湖廣行省臣言海南海北道宣慰司都元帥府不
與軍務遇有盜竊惟行文移比迴已不及事今乞以其
長二人領軍務又鎮守官慢功當罰者已有定例獲功
當賞者乞或加散官或授金銀符皆從之撥南陽府屯
田地給新籍輝和爾户俾耕以自贍仍給糧三月丁亥
詔軍官既受命而不時赴者病故不行者被差事畢不
即還者准民官例違限六月選人代之被代者期年始
叙改鄂州路為武昌路遣使就調雲南四川福建廣東
廣西官諭百司凡事闗中書省者毋得輙奏權豪勢要
之家佃户貸糧者聴於來嵗秋成還之辛夘夜有流星
大如杯光燭地自北起近東分為二星沒於危尾癸巳
分碉門黎雅軍戍蠻夷命陜西屯田萬戸額布根等將
之十一月己亥嵗星犯東井詔諭中書近因禁酒聞年
老需酒之人有預市而儲之者其無釀具者勿問罷湖
南轉運司𢎞州種田提舉司以其事入有司降容象横
賔路為州平灤金丹提舉司為管勾陞昭州為平樂府
省泌縣入唐州丁未遣劉國傑及額森呼圖克將兵萬
人巴拉及阿都齊將兵五千人征宋隆濟減直糶米賑
京師貧民設肆三十六所其老幼單弱不能自存者廪
給五月選六御扈從漢軍習武事仍禁萬户以下毋令
私代犯者斷罪有差戊申太陰犯昴徭人藍賴率丹陽
三十六洞來降以賴等為融州懐逺縣簿尉立長信寺
秩三品十二月甲戌嵗星犯司怪給安西王所部軍士
食令各還其家候春調遣辛卯太陰犯南斗征東行省
平章竒爾濟蘇以不能和輯高麗罷定強竊盜條格凡
盜人孳畜者取一償九然後杖之是嵗汴梁歸徳南陽
鄧州唐州陳州和州襄陽汝寧高郵揚州常州蝗峽州
隨州安陵荆門泰州光州揚州滁州高郵安豐霖汴梁
之封丘武陽蘭陽中牟延津河南澠池蘄州之蘄春廣
濟蘄水旱大名宣徳奉聖歸徳寧海濟寧般陽登州萊
州益都濰州博興東平濟南濵州保定河間真定大寧
水是嵗斷大辟六十一人
六年春正月癸卯詔千户百户等自軍逃歸先事而逃
者罪死敗而後逃者杖而罷之没入其男女乙巳中書
省臣言廣東宣慰副使托歡察爾収捕盗賊屡有勞績
近亷訪司劾其私置兵杖擅殺土冦等事遣官鞫問實
無私罪乞加奨諭命賜衣二襲晉王噶瑪拉薨命封其
王印及内史府印丙午京畿二十一站闕食命賜鈔萬
二千七百餘錠陜西旱禁民釀酒以雲南站户貧乏增
馬及鈔以優恤之中書省臣以朱清張瑄屢致人言乞
罷其職徙其諸子官江南者于京丁未命江浙平章阿
里専領其省財賦庚戌詔官吏犯罪已經赦宥者仍從
覈問海道漕運船令特黙齊軍與江南水手相㕘教習
以防海冦江南僧石祖進告朱清張瑄不法十事命御
史臺詰問之帝語臺臣曰朕聞江南富戸侵占民田以
致貧者流離轉徙卿等嘗聞之否臺臣言曰富民多乞
護持璽書依倚以欺貧民官府不能詰治宜悉追収為
便命即行之毋越三日詔自今僧官僧人犯罪御史臺
與内外宣政院同鞫宣政院官徇情不公者聴御史臺
治之增諸王達實特穆爾嵗賜銀二百五十兩雜幣百
匹乙卯築渾河堤長八十里仍禁豪家毋侵舊河令屯
田軍及民耕種增劉國傑等軍仍令屯戌險隘俟秋進
師命濟古爾岱阿里等整治江南影占税民地土者中
書省臣言御史臺㢘訪司體察體覆前後不同初立臺
時止從體察後立按察司事無大小一皆體覆由是憲
司之事積不能行請自今除水旱災傷體覆餘依舊例
體察為宜從之以大都平灤等路去年被水其軍應赴
上都駐夏者免其調遣一年詔軍官除邊逺出征其餘
遇祖父母父母䘮依民官例立限奔赴禁畜養鷹犬馬
駞等人擾民乙未以諸王珍通誣告濟南王謫置劉國
傑軍中自效壬戌鎮星犯太微垣上將二月庚午太陰
犯昴謫諸王博囉於四川巴拉軍中自效癸酉增諸王
徹伯爾軍三千人人備馬二匹官給直丙戌遣陜西省
平章伊蘇岱爾㕘政汪惟勤將川陜軍湖廣平章劉國
傑將湖廣軍征亦乞不薛一切軍務並聴伊蘇岱爾劉
國傑節制罷征八百媳婦右丞劉深等官収其符印驛
劵以京師民乏食命省臺委官計口驗實以鈔十一萬
七千一百餘錠賑之癸巳帝有疾釋京師重囚三十八
人三月丁酉以旱溢為災詔赦天下大都平灤被災尤
甚免其差税三年其餘災傷之地已經賑恤者免二年
今年内郡包銀俸鈔江淮以南夏税諸路鄉村人户散
辦門攤課程並蠲免之壬寅太陰犯輿鬼命僧設水陸
大㑹七晝夜癸卯嵗星犯井甲寅太陰犯鈎鈐合祭昊
天上帝皇地祗于南郊遣中書左丞相達爾罕哈喇哈
斯攝事夏四月乙丑朔太白犯東井丁卯詔曲赦雲南
諸部蠻夷發通州倉粟三百石賑貧民釋輕重囚三十
八人人給鈔五錠乙亥濬永清縣南河戊寅太陰犯心
庚辰上都大水民飢減價糶糧萬石賑之戊子修蘆溝
上流石徑山河隄釋重囚車駕幸上都庚寅太白犯輿
鬼真定大名河間等路蝗五月乙巳給貧乏漢軍地及
五丁者一頃四丁者二頃三丁者三頃其孤寡者存恤
六年逃散者招諭復業戊申太廟寢殿災癸丑謫和林
潰軍征雲南其戰傷而歸及嘗奉晉王令㫖諸王永和
爾所免者不遣丁巳福州路饑賑以糧一萬四千七百
石濟南路大水揚州淮安路蝗歸徳徐州邳州水六月
癸亥朔日有食之太史院失於推筴詔中書議罪以聞
填星犯太微西垣上將甲子建文宣王廟於京師辛未
享于太廟乙亥太陰犯斗安南國以馴象二及朱砂來
獻甲申賜諸王噶達遜托歡托里特穆爾巴雅爾鄂勒
哲所部鈔四萬五千八百錠湖州嘉興杭州廣徳饒州
太平婺州慶元紹興寧國等路饑賑糧二十五萬一千
餘石大同路寧海州亦饑以糧一萬六千石賑之廣平
路大水秋七月癸巳朔熒惑填星辰星聚井庚子太陰
犯心己酉亦乞不薛土官三人棄家來歸賜金銀符衣
服戊午太陰犯熒惑辛酉賜諸王帕克巴拉托克托呼
伊竒哩額黙根等鈔四萬三千九百餘錠以江浙行省
㕘政和爾多卜丹為中書右丞建康民饑賑米二萬石
大都諸縣及鎮江安豐濠州蝗順徳水八月甲子詔御
史臺凡有司婚姻土田文案遇赦依例檢覆乙丑熒惑
犯嵗星己巳熒惑犯輿鬼辛巳太陰犯昴壬午太白犯
軒轅九月乙未遣阿雅噶齊薩哈勒圖會計青海屯田
嵗入數自今令宣慰司官與阿爾台共掌之甲午賜諸
王烏魯斯布哈所部鈔六萬錠丙午熒惑犯軒轅丁未
中書省臣言羅里等擾民宜依例决遣置屯田所從之
賜諸王巴咱爾等鈔八萬六千三百餘錠己酉龍興民
譌言括童男女至有殺其子者命誅其為首者三人癸
丑太陰犯輿鬼丁巳太白犯右執法賜諸王納古徳勒
等鈔五千八百四十錠冬十月甲子改浙東宣慰司為
宣慰司都元帥府徙治慶元鎮遏海道置大同路黄花
嶺屯田罷軍儲所立屯儲軍民總管萬戸府設官六員
仍以軍儲所宣慰使帖哈哩鼎掌之南人林都鄰告淛
西㢘訪使張珪収藏禁書及推筭帝五行江浙運使哈
濟亦言珪沮撓鹽法命省臺官同鞫之丙子車駕還大
都壬午熒惑犯太微西垣上將濟南濵棣泰安高唐州
霖雨米價騰湧民多流移發粟賑之併給鈔三萬錠十
一月辛卯填星犯左執法甲午劉國傑禆將宋光率兵
大敗蛇節賜衣二襲授以金符乙未辰星犯房癸卯太
陰犯昴己酉太陰犯軒轅庚戌禁和林軍釀酒惟安西
王阿南達諸王呼喇珠托克托布色伊竒哩駙馬曼濟
岱鴻吉勒岱雅爾哈許醸辛亥以同知樞密院事哈達
知樞宻院事詔江南寺觀凡續置民田及民以施入為
名者並輸租充役戊午籍河西寧夏善射軍隸親王阿
穆爾克甘州軍隸諸王徹伯爾己未詔驛使枉道者罪
之十二月庚申朔熒惑犯填星辛酉御史臺臣上言自
大徳元年以來數有星變及風水之災民間乏食陛下
敬天愛民之心無所不盡理宜轉災為福而今春霜殺
麥秋雨傷稼五月太廟災尤古今重事臣等思之得非
荷陛下重任者不能奉行聖意以致如此若不更新後
難為力乞令中書省與老臣識達治體者共圖之復
請禁諸路釀酒減免差税賑濟飢民帝皆嘉納命中書
即議行之雲南地震戊辰又震甲子衡州袁舜一等誘
集二千餘人侵掠郴州湖南宣慰司發兵討之獲舜一
及其餘黨命誅其首謀者三人餘者配洪澤芍陂屯田
其脅從者招諭復業乙丑嵗星犯輿鬼乙亥太陰犯輿
鬼丙子劉國傑額森呼圖克來獻蛇節羅鬼等捷庚辰熒
惑犯太微東垣上相命中書省更定略賣良人罪例癸
未太陰犯房保定等路饑以鈔萬錠賑之是嵗斷大辟
三人
　
　
　
　
　
　
　元史卷二十
