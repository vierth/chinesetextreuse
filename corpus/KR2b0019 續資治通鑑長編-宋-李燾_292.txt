
　續資治通鑑長編巻二百九十
　　　　　　　　　　　　　宋　李燾　撰
　　神宗
元豐元年六月癸夘朔日有食之　權知邵州侍其瓘
言扶竹水山􁍙梁義等願附招納籍為省民𨽻邵陽縣
輸丁身錢米詔荆湖南路安撫司問義如不願徃湖北
即邵州安存之(兩紀附年末並/稱扶山竹􁍙)　京東體量安撫黄亷
言澶州及京東河北淤官地皆上腴乞募客戸依其土
俗私出牛刀官出種子分收選曉田利官兩員詣京東
河北計㑹轉運提舉二司及逐縣令佐相度招募客户
自今秋營種并下司農寺詳定條約從之令轉運司選
官係牧地即令提㸃刑獄司選差
甲辰夜東南有光燭地大星出匏𤓰裂於内階聲如雷
(新舊紀並/如此書)
乙巳詔太常博士苗師中供備庫使朱仲立等二十三
人各遷一官以與塞決河有勞故也　河東經略使韓
絳言麟州銀城寨熟户蕃部命資允入西界刺事為戎
人所獲其子瑪克宻已補十將今資允逃歸乞與近上名
目免追瑪克宻恩命詔補資允十將瑪克宻免追奪　詔熈
州増築西南外羅城漸置樓櫓凡役兵夫四十四萬以
經制財用局言熈州為一路根本漢蕃民居及軍營寺
觀並在城外無所障䕶乞因西南壁舊羅城基増築并
女墻髙三丈故也　荆湖北路轉運司言交人進奉赴
闕慮雇人夫不足乞優估價雇錢差借從之自今經歴
路分並凖此　潁州團練推官武學教授蔡碩為大理
評事展磨勘二年碩供職叙考當遷次等京官以嘗姦
雜户故有是命
丙午以同知禮院太常丞館閣校勘劉摯為集賢校理
　詔牧地租課諸路委提㸃刑獄開封府界委提㸃司
催納毎年秋料限滿次季具納欠數上羣牧司任滿無
欠不及二分令本司保明取㫖即及三分以上者並奏
劾　又詔權都大管勾廵䕶恵民河楊琰令任滿日再
任賜度牒五十琰自陳以夏津縣決河故道為大河塞
曹村決口省人功物料錢百餘萬緡又五埽退背減罷
使臣五員乞恩故也
丁未樞宻院言副都承㫖西上閤門使滎州刺史張誠
一當磨勘詔誠一係副都承㫖特與轉遥郡團練使餘
依舊(宻/記)
已酉梓州路轉運司言討伐瀘州納溪夷賊已凖詔俟
秋初進兵今除首惡未獲外見有獻納噐甲降人甚衆
若須用兵平蕩即未委如何分别當討捕之人合用錢
糧於何處應副作㡬軍分路入討詔鈐轄轉運提㸃刑
獄司同議利害以聞先是瀘州江安縣納溪寨居民蘇
三十七與羅茍夷人目特意争魚笱誤毆殺之夷訴於
寨寨聞於縣縣行檢騐之法夷情忿怨謂漢殺我人官
中不肯償我骨價又暴露我夷人屍首呪詛累日因聚
衆入冦瀘州出兵備禦寨將馬仲通素懦棄寨出奔夷
人遂乗勢焚掠寨南岸人畜廬屋殆盡轉運使髙秉判
官陳之才共奏夷人近嵗畏服不敢犯漢一旦狂悖若
此今不治必為後患乞以本路兵問罪朝廷既許之秉
之才復具事宜以請乃降是詔(納溪用師實録正史俱/不詳今取宗安國元豐)
(平蠻録附益之七/月二日差韓存寳)　京東路體量安撫黄亷言本路被
水之初乞委監司察災傷縣令不得力者聽於不經水
災若事簡縣對移如闕人即於得替待闕人不依常例
奏舉及乞申𠡠有司檢計溝河候豐熟令所屬調丁夫
濬治梁山張澤兩濼累嵗填淤浸民田亦乞自下流浚
至濵州從之開濬溝河令都水監遣官同轉運司檢視
工料(亷受命安撫京東在/熈寧十年八月九日)　詔河北路轉運司昨發塞
決河急夫候發春夫計日折免更蠲五分
辛亥詔提舉茶場司于闐進奉使人買茶與免税於嵗
額錢内除之
癸丑以前權發遣荆湖北路轉運副使太子中允集賢
校理徐禧同知諫院兼管勾國子監　同提舉成都府
等路茶場蒲宗閔言乞依李稷劾官吏詔宗閔與理轉
運判官資序所舉京官縣令及使臣陞陟比稷所舉人
三分之聽舉其一分其州縣官吏於茶場司職務有違
亦許案劾　詔武學上舎生在學一年不犯第二等過
委主判同學官保明免解從上毋過二人内於貢舉法
自應免解及已該免解後更又在學二年以上無殿罰
免閣試(案此條文義未/明疑有脱誤)
甲寅命輔臣祈雨　知鎮戎軍張守約言張義堡四面
受敵易攻難守堡南一里有舊堡三面臨崖城兩重皆
不受敵乞存新堡外更修葺舊堡移置倉草場及見任
監押令管勾上下兩城兵馬煙火遷廨舎於舊堡從之
乙夘上批靈平埽役兵冒暑工作極為勞苦賜特支錢
有差又批修河所減放役兵多道死者深可憫惻宜指
揮專委逐路提㸃刑獄官一員㸃檢催督早令達住營
州軍
丙辰詔提舉官自今與轉運判官以資任相壓同者序
官其添給當直接送人船遞馬兵士並依轉運判官例
　經制財用司言熈河路弓箭手昨凖朝㫖四人同治
官莊一頃頗聞困于役使致闕二千人欲罷四人治田
指揮惟收成時聽暫應副外餘毋得役使兼秦鳯路轉
運司綱運所兵級已詔𨽻本司乞勘㑹元額下陜西轉
運司簡廂軍投換以充治田如不足益以選中保寧兵
從之(七月一日十/月二十七日)　上批聞近畿路有苦雨處令轉運
司委長吏禱名山靈祠及令開封界提㸃司督諸縣開
畎積水具退出民田次第以聞京東西路州軍委轉運
司施行
丁巳權都水監丞趙子淵言乞於氾水鎮北門𨗳洛水
入於汴為清汴通漕以省開閉汴口功費詔候來年取
㫖(十二月六/日可考)
己未詔都水監應河埽物料於合應副路轉運及開封
府界提㸃司取三年中一中數為額委逐司管認應副
錢物闗本監計置
庚申著作佐郎直集賢院范育為太子中允檢詳樞宻
院兵房文字　殿前都指揮使安武節度使郝質卒車
駕臨奠贈侍中諡武莊
辛酉詔滄州清池莫州任邱覇州文安大城秦州成紀
隴城清水延州膚施延長延川慶州安化合水全州清
湘灌陽邵州邵陽武岡澧州石門慈利十八縣自今委
三班院選差使臣為尉其舊係使臣監當闕送流内銓
差注　詔殿中丞陳安民追一官勒停展三朞叙太常
博士呉安持追一官免勒停衝替前檢正中書刑房公
事劉奉世落直史館免勒停監陳州糧料院詳斷官竇
苹追一官勒停詳議官周孝恭大理評事文及甫並衝
替安民嘗官相州坐與失入馮言死罪屬及甫言於宰
相呉充安持坐令及甫屬以諭奉世奉世坐諭法官令
指定不須作失入苹孝恭坐定為非失入其牽連得罪
者又數十人充釋不問周清遷一官初蔡確勘是獄欲
鍜鍊以傾充既為中丞遂收繫及甫及甫懼即如安民
前欵稱嘗白充充諾之且稱嘗屬充子安持確又收奉
世奉世先為樞宻院檢詳充自樞宻使拜相奏奉世檢
正中書充雅信重之確令大理官吏稱受奉世風指欲
出安民罪奉世懼亦稱於起居日嘗受安持屬確又欲
收安持詔苐令即訊安持恐被收亦稱實屬奉世時三
司使李承之户部副使韓忠彦皆上所厚忠彦琦子而
承之嘗為都檢正確皆令囚引之承之知之數為上言
確險陂之情上意稍解趣使結正於是獄成忠彦猶坐
贖銅十斤充上表乞罷相及闔門待罪者三四上趣遣
中使召出令視事確屢率言事官登對言罪安持太輕
上曰子弟為親識請託不得已而應之此亦常事何足
深罪卿輩但欲共攻吳充去之此何意也以確所彈奏
劄還之言者乃已(墨本云獄成人以為寃朱本削/去今詳述其事則寃狀自見矣)
癸亥馬軍副都指揮使昭信軍留後賈逵為殿前副都
指揮使建武節度使(舊紀/書此)　詔應内外臣僚昨舉才行
堪升擢官令中書審察人才取㫖
甲子同提舉成都府等路茶場蒲宗閔言本司元依客
例買解鹽入川變轉茶本不禁私販後劉佐𣙜賣遂致
人言及因解鹽司申陳盡從廢罷伏詳朝廷止絶本司
賣鹽之意慮妨商賈而害鈔縁解鹽法弊在出鈔過多
乞除劉佐𣙜法不行外許依舊施行詔李稷相度以聞
乙丑李稷乞定成都府利州路茶場鹽官買茶無雜偽
麤惡替罷委提舉官保明滿五千馱與第五等酬一萬
馱與第四等毎一萬馱第加一等若買麤惡偽濫雜茶
估剥計所虧坐贓論同監官賞罰聽減一等即徒罪不
至追官者並衝替其賣買食茶依收息給賞從之　上
批河東路置備兩九軍兵仗近韓絳累奏有申明陳乞
事如有未報可者可趣行下
丙寅命太子中允秘閣校理同知諫院徐禧計議環慶
等路措置邊防事(七月十九日辛夘明年三月十/四日癸未十七日丙戍可考)　詔
應教閲軍員有能部轄及曽經驅䇿幹辦各有膽略堪
統領陣隊者委管軍臣僚及路分總管鈐轄都監及州
總管鈐轄將副各嵗舉樞宻院類聚注籍遇須人才任
使以被舉重者取㫖録用　知將作監主簿王古言去
嵗詔講復義倉試於畿邑已不擾而可行欲乞於豐稔
路委提舉司勘㑹省税常平免役等錢糓欠閣共不及
三分處先推行庶㡬數年之間即見成效詔京東京西
淮南河東陜西路依開封府界諸縣行義倉法餘依奏
仍以今年秋料為始(本志云將作監主簿王古言義倉/之法試於畿邑已見不擾請下提)
(舉司視諸路税役錢欠閣不及三分者先推行之乃詔/京東西河東陜西淮南路立義倉如畿縣法八月八日)
(己酉所載路分/先後不同當考)　詔京東東路民訴方田定騐肥瘠未
實處並先擇詞訟最多一縣據名色等第酌中立税候
了日無赴愬即案以次縣施行(七月/九日)
丁夘荆湖北路轉運司言沅州屯田務自初興至今所
收未嘗敷額若募人租種納課不費官本利害甚明乞
朝廷詳酌施行及令本州通判管勾月糧給食錢從之
委轉運判官馬珹提舉(熈寧七年四月十九日初置沅/州元豐二月七月二十一日罷)
(屯田/務)　詔諸路都作院委樞宻院選差本路提㸃刑獄
官一員提舉㸃檢
戊辰鄜延經略使吕恵卿言宥州牒稱麟府二州邊人
侵耕生地乞降囬宥州牒本詔管勾麟府路軍馬髙遵
一等騐定西人所争地界舊曽與不曽開耕係與不係
兩不耕地速保明以聞
庚午分命輔臣祈晴于郊廟社稷　著作佐郎何正臣
為太子中允權監察御史裏行正臣新淦人也
辛未權發遣福建路轉運使屯田郎中直史館寋周輔
并提舉本路鹽事先是周輔言奉詔相度鹽事欲令上
四州募人充舖戸官給印厯請鹽分賣減其價直移南
臺倉於水口鎮増廵防兵選捕察之官私販者交易引
致停藏負載之人不以赦前後三犯杖皆編管鄰州已
編管而再犯者配本城禁其般運雜和之弊嚴保伍捕
告之法從之(周輔奉詔相度在熈寧十年八月二十九/日食貨志熈寧十年福建盗廖恩聚黨掠)
(州縣恩既平御史中丞鄧潤甫言閩粤山林險阻連亘/數千里無賴姦民比他路為多大抵盗販鹽耳恩平遂)
(不為備安知無躡恩之迹而起者乃詔福建路寋周輔/度利害以聞周輔言建劒汀州邵武軍官賣鹽價苦髙)
(漳泉福州興化軍煮鹽價賤故多盜販賣於貴處異時/建州嘗計民産賦錢買鹽而民憚求有司徒出錢或不)
(得鹽今請罷去頗減建劒汀邵武軍鹽價募上户為舖/户官給劵定月所賣從官場買之如是則民易得鹽盗)
(販不能規厚利又稍興復舊倉選吏増兵立法若盜販/知情囊槖之者不以赦三犯杖編管鄰州已編管復犯)
(杖配犯處本城皆行之嵗増賣二十三萬餘斤而鹽/官數外售者不與焉元豐三年賈青云云具本年)
前國子博士陳士儒毆婢婢逃且告士儒及其妻李與
羣婢共害其母張詔開封府鞫之士儒執中子也(據吕/公著)
(家𫝊士儒獄是月就開封府/鞫明年正月己夘改送法寺)　復鄧州方城鎮為縣𨽻
唐州置南平軍南川縣割通逺軍濟揚堡𨽻岷州(此據/實録)
(八月又書復方城縣誤也舊紀但書置南川/縣割濟楊堡事宻記二十六日所載甚詳)
秋七月癸酉朔主客郎中鄭民憲特陞兩任以民憲前
任經畫熈河路營田等有勞也(五月九日六月十四/日十月二十七日)
手詔御史臺有定奪刑名及承詔治獄皆有司所不能
决者丞屬須得人乃以弼佐官長副朝廷欽恤之政其
推直官虞肇馮如晦年齒衰遲資性疲耎不足稱辦職
事可並送審官東院令本臺舉官以聞(虞肇見四月/二日相州獄)
詳定禮文所乞罷南郊壇天皇大帝設位詔弗許又言
古者帝牛必在滌三月所以致其嚴潔通誠於神明也
今既無滌宫繫養之法毎於祭前三月市於民而有司
滌養不嚴一切茍簡欲下將作度修滌宫具繫養之法
飭所屬官司省視委太常寺主簿一員閲察從之(兩紀/並書)
(立南郊/滌宫)又言古之祭祀必具五齊三酒今樽罍一以法
酒實之是名物徒存而亡其實也謹案鄭氏釋五齊三
酒各有名色尋呼酒工諭以大略工人稱可以約古醖
造乞送所屬施行詔止令法酒庫内酒坊以見造諸酒
實之(二年八月戊/午改酒齊法)
甲戌詔以西上閤門使忠州團練使涇原路總管韓存
寳都大經制瀘州納溪夷賊公事仍於渭州及涇原路
選下畨土兵五千内馬軍一千及差經戰鬭使臣二十
員隨行務在殄滅自來倔彊村囤俟賊衆痛懲剪戮憺
威匄命即許自新如有軍馬未集以前請降村囤即令
㸃集强壯自備噐仗隨大軍討賊或勾集不從即除老
小婦女外盡殺之應本路兵馬並聽存寳節制其糧草
錢帛委髙秉程之才隨軍計置不得預軍事(秉之才奏/請具六月)
(六/日)其提㸃刑獄穆珣令歸本司如韓存寳未到但嚴設
隄備毋得輕易出兵先是珣言納溪寨去瀘州纔三十
里而羅茍村夷賊在寨之西南不及五里八姓五十餘
村夷族千户内近漢之地稍平於進兵為易其後則林
箐深阻難以嚮邇皇祐中嘗出驚刼殺傷官兵跳梁踰
年乃乞打誓今又託事起端燔燒民舎輕侮官軍乍出
乍沒以伺邊隙昨雖時有夷人乞降然夷情狡獪未可
取信邊人驚惑未敢復業近凖諸處闗報朝㫖令招安
將婉順開諭夷人以見收捕蘇三七根究施行毋得復
為㓂此見陛下聖度包荒文徳柔逺天地大仁不較蚊
蝱之毒而愛念元元至深至厚也然而醜類凶悍不識
恩信輒復烏合蟻聚侵逼納溪鎻水若不加誅以絶後
患則烏蠻生界觀望為害不細臣愚欲望出自宸斷遣
親信之臣授以睿筭俾専處置行營軍事而轉運鈐轄
同經制仍於陜西路就近差神虎保㨗等五七指揮以
備呼使然後極其巢穴殱厥種類據險要以立堡寨籍
保伍以教耕戰使被邊諸夷竭蹶聽命而烏蠻逺徼聞
之莫不破膽誠為上䇿時梓夔路鈐轄王光祖先統所
部兵屯瀘州亦奏乞陜西兵故以命存寳(新舊紀并書/存寳經制納)
(溪夷十月辛亥十/一月甲申奏功)　知沅州東西閤門副使謝麟為引
進副使辰州都監西京左藏庫副使孫懐用為文思副
使以斬捕猺賊及受徭賊丁先鋒等納木契投降有勞
轉運判官馬珹保明以聞故也於是珹亦降𠡠書奬諭
賜銀絹各五十使臣以下轉官減磨勘年選人循資軍
士土丁轉資賜銀絹各有差陣亡仍支孝贈命官軍員
與其子恩澤防拓土丁賜錢存恤其家(三月辛丑四月/辛酉五月巳丑)
(皆合/参照)
丁丑開封府言定奪昭憲皇太后家大禮恩澤當自長
子審琦直下子孫仲容始詔杜仲容與三班借職自今
大禮推恩凖此　以如京使權廣西鈐轄張之諫為熈
河路鈐轄以之諫自陳母老久病在甘谷城無供侍乞
移陜西故也(尋差知/順州)　上批聞蜀中用兵多無賴不逞
舉人干請將官以求効用妄希功賞令轉運司及韓存
寳毋得以一人徃　詔三班奉職劉富特轉右班殿直
初客省申富齎詔賜真臈國王及管押本國貢物上京
中書初未嘗擬賞而令客省發歸本路上批昨朝廷以
交蠻犯順令廣州選募富徃真臈國宣諭聞徃來海上
亦頗勤勞可量與酬賞候有保明至别取㫖至廣東經
略等奏至故有是命　詳定禮文所言舊南郊式車駕
出入宣徳門太廟櫺星門朱雀門南薫門皆勘箭熈寧
中因参知政事王珪議已罷勘箭而勘契之式尚存春
秋之義不敢以所不信而加之尊者雷動天行無容疑
貳必使誰何而後過門不應典禮考詳事始不見於開
寳禮咸平中初載於儀注葢當時禮官之失伏請自今
車駕出門罷勘契從之　詔奪新授西京左藏庫副使
楊中廣轉官𠡠告初中廣以管勾隄堰部役遷官至是
知其部役河上多以疾在告不當預賞故也其都大提
舉修河燕達等保明不當特釋之　又詔開封府國子
監舉人並通取解額併試其諸州不滿百人者委轉運
司取近便州各用本處解額就一州考試
庚辰詔前福建轉運副使職方郎中徐億追一官免勒
停今致仕前知福州司封郎中直龍圖閣元積中落職
駐泊陳徳用廵檢張永等八人並追一官衝替免勒停
坐廖恩驚刼措置乖失及不襲捕故也　環慶路經略
司乞以本司及常平錢帛乗秋成廣糴如將來别無支
用即依糴價兑與轉運司從之
辛巳命西上閤門副使張山甫入内東頭供奉勾當内
東門司馮宗道同案閲京東西將下馬歩諸軍武藝以
上批依開封府界例特差故也　詔永興軍等路提舉
司據未經方田均税縣分并已經方田因民被訴曽差
官定奪委實不均縣分如夏熟秋苗滋茂可見豐稔次
第即一面依方量均税條差官體量訖前期一月申中
書取㫖(六月二/十四日)　又詔故西天譯經三藏鴻臚卿日成
賜諡曰闡教仍依法䕶例遺恩度僧七人恵辯院嵗増
度僧一人　詔自今諸寺監丞差通判以上資序人如
係知縣人即充主簿權發遣丞事　上批鄜延路新團
諸將及分定守禦堡寨所闗噐甲什物係軍噐監轉運
司應副者宜指揮自經略司申牒到限半年内應副
癸未判司農寺蔡確請令三局丞主簿不妨職事兼刪
修本寺條例從之　詔河東陜西經略司指揮縁邊城
寨探刺夏人過設備豫以上批秉常始親國事今秋㸃
集甚嚴又鄜延麟府界間有遊騎出沒羌情難測戰守
之具宜早有分畫故也　詔鎮安軍節度推官知澶州
衛南縣李夷白循一資以靈平埽闕草夷白市十餘萬
束應用都水監乞優與推恩中書擬理為勞績而上批
夷白所買草數不足多賞然聞濟一時急用實為有功
可特循資
甲申詔諸路轉運司就廨舎所在州置斗秤務委都監
管轄依省様造作别差官較定分送諸州商税務賣之
如買出輒増減及私造行用者各杖一百　贈皇城使
路慶孫妻霍乞追減長子志明一官與壻鍾敏詔以慶
孫死事許追志明左班殿直與敏三班差使
乙酉詔諸路轉運及開封府界提㸃司樁管闕額禁軍
請受令逐司更不問見管兵數有無少剰止據元額月
給錢糧委提㸃刑獄及府界提舉司拘收於所在分别
樁管其見銷減未盡合廢兵級即復於上件錢糧内支
破嵗終具數申樞宻院
巳丑命樞宻直學士提舉中太一宫孫永監修删潤齋
醮科儀　知河陽兵部郎中集賢院學士鄧綰為龍圖
閣待制知荆南
庚寅知禮院大理寺丞集賢校理曽肇兼修國史院編
修官肇奏臣史學不如臣兄鞏乞囬所授不聽　詔三
司勘㑹江南西路轉運司如去年糧綱起發已辦宜免
折變現錢外仍下發運司具析於六路敷錢不均及併
差官在江南西路剗刷因依以聞初有㫖聽發運司據
逐路未運糧百萬石折變見錢而江西轉運司訴以年
額轉漕已足兼朝㫖令於六路均折變而發運司乃獨
敷本路以六十萬石又别遣官起本路見錢靡有孑遺
違編敕量留凖備糴置三年芻糧之法故有是詔(究竟/何如)
　又詔廣西提舉司應桂昭賔象梧藤龔潯貴横等州
昨運糧充夫之家第一第二等以上更放一料役錢二
分第三等放一料五分第四第五等以下全放兩料
辛夘詔自今武臣遥郡以上乞分司如歴任不因戰功
轉官及不曽任管軍及横行並除南班官分司　詔澶
定州大名府封樁草計置久未畢可令大名府通判馬
獻卿澶州通判梁彦明定州通判楊景芬計㑹元計置
官以未足數及時糴買仍令逐路安撫司催促其元差
勾當官並罷　又詔昨吕恵卿重分畫鄜延將兵條約
等並已施行今差徐禧徃環慶路分畫將兵令與逐路
經略司依詳鄜延路所定條約措置如内有事理不同
及别與恵卿計議事件即具奏聞仍劄與逐路照㑹(六/月)
(丙寅遣禧二年三/月癸未丙戌可考)　又詔張山甫就便徃亳州按閲見
團結訓練諸軍
甲午管勾外都水監丞殿中丞耿琬兼提舉河北淤田
水利司仍自今罷置淤田一司(墨本云自今淤田一司/罷置同管勾官今從朱)
(本/)　詔麟州星最朗木𤓰鋪自熈寧八年以後所耕闢
生地令麟府路軍馬司指揮自今留兩不耕地西人廵
馬悉令依舊處過往并劄下河東路經略司照㑹仍候
西界再問止作本司已如此施行囬牒
乙未詔近差京西南路提㸃刑獄張復禮督捕蔡州界
强賊今合諸處兵已多深慮統制不一各務顧避遷延
致凶黨轉更結集驚擾州縣宜令復禮毋得止在州縣
行遣文字可速糾率諸處兵甲不以逺近襲捕須令日
近全火敗獲其如軍校有不用命即行軍法命官械繫
聽㫖仍應干捉賊事並聽復禮指揮
丙申詔張山甫等案閲京東京西將兵其隨行應合用
弓弩可依殿前呈試斗力打硾弓以分靶為滿弩三石
者加五斗三石五斗加七斗令山甫等親掌之毋得下
司　上批諸路分樁闕額禁軍請受可令樞宻承㫖司
専差吏簿録其逐路輒支用者論如擅支封樁錢帛法
　詔樞宻院引見御龍直出職將虞候三人當補神衛
都頭以嘗執從物祗應特補天武都頭仍指揮自今應
執從物人以人材武藝兼選
丁酉詔自今諸酬奬第一等京朝官大小使臣轉一官
選人判司主簿尉五考初等職官知令録四考兩使職
官令録三考支掌防團節察判官并因軍功捕盜不限
考第並轉合入京朝官不及以上資考者循兩資第二
等減磨勘三年選人循一資與堂除差遣一次軍功捕
盜轉次等合入京朝官第三等減磨勘二年選人循一
資第四等免逺免短使免試無可免者各與升一年名
次第五等各升半年該兩次已上酬奬者與併賞併升
願留後任收使聽　江浙等路提㸃坑冶鑄錢公事錢
昌武言潭州瀏陽縣永興銀場自去年銀銅興發乞下
諸路轉運司應副本司收買銅銀増鑄錢從之仍借支
湖南上供錢十萬緡候所鑄錢撥還及令司農寺於認
還内藏庫嵗額錢内支那十萬緡専置銀赴京　御史
黄亷言前嵗科場逐經發解人數不均如别試所治詩
者十取四五治書者纔及其一雖糊名考校務取實藝
然學者務受經業不容優劣相逺如此乞自今於逐經
内各取人分數所貴均收所長以専士習詔自今在京
發解并南省考試詩易各取三分周禮禮記通取二分
又言國子監生員著述論議盡得講官緒餘將來逐官
例差考試竊恐去取之際或未能判然無疑雖未必私
徇以亂名實其如参校所長多就已見此葢人情所不
能免如此則外方疏逺之人偶不相合遂致黜落甚非
朝廷兼收博采之意臣愚欲乞將來止選近嵗一科人
為試官或差近郡教授詔候差官日取㫖　提㸃在京
倉場所言在京諸倉有名額重纍者乞改易其延匹永
濟廣子各第一倉依舊名外欲以延口第二為元豐倉
永濟第二為永豐倉廣積南倉為大盈倉廣濟税倉為
廣阜倉從之(按延匹延口廣子廣積廣濟/倉名前後互異當有訛誤)　詔昨西蕃
董戩遣首領朝貢忠欵可嘉宜差供奉官郭英齎詔慰
諭及賜對衣金帶銀噐衣著各三百匹兩令熈河路經
略司依治平二年差使臣賜􁀐告例經略司更送大細
法錦五匹大綵五十匹細末茶散茶各五十斤　京西
第六將言將官李延遇選募兵五百赴唐州桐栢等縣
捕賊上批將官捕盜募兵自隨初無明條乃是延遇憚
賊怯懦滋大事勢不惟不足彈治士卒𫝊聞四方亦足
起侮宜特衝替　詔京西遭刼賊殺死保甲人丁及弓
手等可檢例與存恤并勘㑹諸捕盜并救助之人輕重
傷依條支賜　三司言今具熈寧十年終在京及府界
樁管闕額禁軍請給數目乞免封樁詔在京特依奏(丙/申)
(日上批/可并此)
已亥命權發遣河北轉運判官殿中丞髙鎛詣濵棣州
界風雨損城壁及害苗稼處照管仍令京東轉運司案
齊州章邱縣官吏如不預備救䕶致民被水衝注為患
即劾罪以聞
庚子以右諫議大夫集賢殿修撰張景憲知河陽景憲
還自瀛洲為上言比年多凶歉百姓積逋負今嵗纔小
登州縣督趣併償道路流言謂其害甚於凶嵗願少寛
假以紓元元上可之下其奏有司時西南蠻犯邊朝廷
方出師景憲言聖人以天下為度於四夷何所不容今
小醜跳梁殆邊吏擾之耳且其巢穴險逺若進兵窮討
萬一糧餉不繼則坐困我師邇人先受其弊上曰卿言
是也然朝廷有不得已者(景憲二事朱本止存諫出/師正史削去今並存之)
初澶州決河復塞吕公著奏疏曰臣伏見昨來澶州曹
村埽決潰全河衝注山東聖心惻然即議閉塞奮自獨
斷出於羣疑功未踰時而有成患不閲嵗而尋弭雖上
下竭力遂致澄清實由陛下至誠憂民愛物之心天相
神助殆非人力以此見天道聰明日監在下棐忱輔徳
遄應不遲為人上者可不欽畏恭惟陛下聖徳仁厚出
自天性臨下御衆有日月之明天地之量誠非凡庶庸
妄所能臆度以至近日數起詔獄逮繫頗衆有司極於
鍜鍊羣下無不震恐比至臨決多從末減昔于公一郡
之獄吏耳猶以隂徳有報光大子孫况以萬乗之尊六
合之廣布徳施恩固宜受福無疆施及萬世然臣願陛
下雖性得之猶復加聖心焉上奉天下接人加精致誠
執要行簡道髙百王而謙以自牧學貫六藝而虗以受
人雖威肅羣品不得謂下絶欺誣雖智燭輿情不得謂
事無壅蔽親正士拒壬人必有忍以濟事功惟内恕以
及人物于以崇起忠厚保合太和則易所謂自天祐之
吉無不利詩所謂干禄百福子孫千億者葢將以類而
應臣以無狀獲備近列竊慕古人將美盡規之義惟陛
下財幸是月公著入對上迎謂曰覽卿所奏深得近臣
盡規之義時獄犴寖蕃而上繼嗣未廣公著辭順而意
切故上深納焉公著因面奏宜増館閣之選曰臣聞濟
濟多士文王以寧方周之興至於兔置之人有可以當
腹心干城之任者今三館秘閣之職乃朝廷之華選前
世以來將相名臣多出其間得人之盛難以遽數臣在
皇祐至和中備員館閣當時同輩後亦徃徃至通顯比
年雖有簡㧞其數不多其中或以勞進者又皆外補朝
廷平日難於收採緩急必乏使令以至近者遣使髙麗
頗煩聖擇古人有言士不素養無以重國臨事倉卒乃
求非以尊朝廷也臣竊以為天下未嘗乏才也求之而
後至用之而後知耳臣愚願陛下考合庶言斷自聖見
更得雋偉之士疏通之才稍増館閣之選平日足以優
游飭厲緩急惟所用之以重朝廷又論宜寛縣令之制
曰臣伏乞審官院流内銓以知縣縣令闕多凡選人被
舉充職官及轉京官者例差知縣已被差者不通舉辟
不得避免臣竊以為當國家有道之時付之以百里之
地有民人社稷之重則士子所宜願為今乃設一切之
令强所不欲與坐殿負犯者亡異此殆郡縣法網太宻
而勸别之道不明吏有盡心奉法治行明白者未聞有
所褒異一罹微文則不能自免於譴斥加以近嵗朝廷
更改法度郡縣之吏或不能奉行故於常法之外峻其
黜典經赦去官多不原免積累嵗月坐此殿累者益衆
臣愚以為長吏之官朝廷宜少寛假非有贓私顯狀及
罷軟尤不勝任者雖屬小法無輕替易仍詔諸路監司
牧守其所屬令長有奉公愛民治效尤異者毎嵗别薦
三二人間或奬㧞待以不次其次如職事修舉有舉主
合轉京官者特與依諸州教授例就任改官許令再任
如此則勤亷者得以自保勞能者有所激勸中才足以
强勉異効不致滯留上深以為然即詔中書立法而法
竟不就
