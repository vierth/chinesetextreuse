卷五十六
　　齊　　　　魏　　　　收　　　　　撰
　列傳第四十四
　　鄭羲　崔辯
鄭羲字幼驎滎陽開封人魏将作大匠渾之八世孫也
曾祖豁慕容垂太常卿父曄不仕娶于長樂潘氏生六
子粗有志氣而羲第六文學為優弱冠舉秀才尚書李
孝伯以女妻之高宗末拜中書博士天安初劉彧司州
刺史常珍竒據汝南來降顯祖詔殿中尚書元石為都
将赴之并招慰淮汝遣羲參石軍事到上蔡珍奇率文
武三百人來迎既相見議欲頓軍於汝北未即入城羲
謂石曰機事尚速今珍奇雖來意未可量不如直入其
城奪其管籥據有府庫雖出其非意要以全制為勝石
從羲言遂策馬徑入其城城中尚有珍竒親兵數百人
在珍奇宅内石既剋城意益驕怠置酒嬉戲無警防之
虞羲謂石曰觀珍竒甚有不平之色可嚴兵設備以待
非常其夜珍奇果使人燒府廂屋欲因救火作難以石
有備乃止眀旦羲齎白虎幡慰郭邑衆心乃定眀年春
又引軍東討汝隂劉彧汝隂太守張超城守不下石率
精銳攻之不克遂退至陳項議欲還軍長社待秋擊之
諸將心樂早還咸稱善計羲曰今張超驅市負檐石蟻
聚窮城命不延月宜安心守之超食已盡不降當走可
翹足而待成擒物也而欲棄還長社道塗懸逺超必修
城深壍多積薪穀將來恐難圖矣石不納遂旋師長社
至冬復往攻超超果設備無功而還歴年超死楊文長
代戍食盡城潰乃剋之竟如羲策淮北平遷中書侍郎
延興初陽武人田智度年十五妖惑動衆擾亂京索以
羲河南民望為州郡所信遣羲乗傳慰諭羲到宣示禍
福重加募賞旬日之間衆皆歸散智度奔潁川尋見擒
斬以功賜爵平昌男加鷹揚将軍高祖初兼員外散騎
常侍假寧朔将軍陽武子使於劉準中山王叡寵幸當
世並置王官羲為其傅是後歴年不轉資産亦乏因請
假歸遂盤桓不返及李沖貴寵與羲姻好乃就家徵為
中書令文眀太后為父燕宣王立廟於長安初成以羲
兼太常卿假滎陽侯具官屬詣長安拜廟刋石建碑於
廟門還以使功仍賜侯爵加給事中出為安東将軍西
兗州刺史假南陽公羲多所受納政以賄成性又嗇吝
民有禮餉者皆不與杯酒臠肉西門受羊酒東門酤賣
之以李沖之親法官不之紏也酸棗令鄭伯孫鄄城令
董騰别駕賈徳治中申靈度並在任亷貞勤恤百姓羲
皆申表稱薦時論多之文眀太后為高祖納其女為嬪
徵為祕書監太和十六年卒贈帛五百疋尚書奏諡曰
宣詔曰蓋棺定諡先典成式激揚清濁治道明範故何
曾幼孝良史不改繆醜之名賈充寵晉直士猶立荒公
之稱羲雖宿有文業而治闕亷清稽古之効未光於朝
策昧貨之談己形於民聼諡以善問殊乖其衷又前歲
之選匪由備行充舉自荷後任勲積未昭尚書何乃情
遺至公愆違明典依諡法博聞多見曰文不勤成名曰
靈可贈以本官加諡文靈
長子懿字景伯涉歴經史善當世事解褐中散尚書郎
稍遷驃騎長史尚書吏部郎太子中庶子襲爵滎陽伯
懿閑雅有治才為高祖所器遇拜長兼給事黃門侍郎
司徒左長史世宗初以從弟思和同咸陽王禧之逆與
弟通直常侍道昭俱坐緦親出禁拜太常少卿加冠軍
將軍出為征虜将軍齊州刺史尋進號平東將軍懿好
勸課善斷決雖不潔清義然後取百姓猶思之永平三
年卒贈本将軍兗州刺史諡曰穆
子恭業襲爵武定三年坐與房子逺謀逆伏誅
懿弟道昭字僖伯少而好學綜覽羣言初為中書學生
遷祕書郎拜主文中散徙員外散騎侍郎祕書丞兼中
書侍郎從征沔漢高祖饗侍臣於懸瓠方丈竹堂道昭
與兄懿俱侍坐焉樂作酒酣高祖乃歌曰白日光天兮
無不曜江左一隅獨未照彭城王勰續歌曰願從聖明
兮登衡㑹萬國馳誠混内外鄭懿歌曰雲雷大振兮天
門闢率土來賓一正歴邢巒歌曰舜舞干戚兮天下歸
文徳逺被莫不思道昭歌曰皇風一鼓兮九地匝戴日
依天清六合高祖又歌曰遵彼汝墳兮昔化貞未若今
日道風明宋弁歌曰文王政教兮暉江沼寧如大化光
四表高祖謂道昭曰自比遷務雖猥與諸才儁不廢詠
綴遂命邢巒總集叙記當爾之年卿頻丁艱禍每眷文
席常用慨然尋正除中書郎轉通直散騎常侍北海王
詳為司徒以道昭與琅邪王秉為諮議參軍遷國子祭
酒道昭表曰臣竊以為崇治之道必也須才養才之要
莫先於學今國子學堂房粗置弦誦闕爾城南太學漢
魏石經丘墟殘毁藜藿蕪穢逰兒牧豎為之歎息有情
之輩實亦悼心況臣親司而不言露伏願天慈回神紆
眄賜垂鑒察若臣微意萬一合允求重勅尚書門下考
論營制之模則五雍可翹立而興毁銘可不日而就樹
舊經於帝京播茂範於不朽斯有天下者之羙業也不
從廣平王懷為司州牧以道昭與宗正卿元匡為州都
道昭又表曰臣聞唐虞啟運以文徳為本殷周致治以
道藝為先然則禮樂者為國之基不可斯須廢也是故
周敷文教四海宅心魯秉周禮彊齊歸義及至戰國紛
紜干戈遞用五籍灰焚羣儒坑殄賊仁義之經貴戰争
之術遂使天下分崩黔黎荼炭數十年間民無聊生者
斯之由矣爰暨漢祖於行陳之中尚優引叔孫通等光
武中興於撥亂之際乃使鄭衆范升校書東觀降逮魏
晉何嘗不殷勤於篇籍篤學於戎伍伏惟大魏之興也
雖羣凶未殄戎馬在郊然猶招集英儒廣開學校用能
闡道義於八荒布盛徳於萬國教靡不懐風無不偃今
者乗休平之基開無疆之祚定鼎伊瀍惟新寶厯九服
感至徳之和四垠懐擊壤之慶而蠢爾閩吴阻化江湫
先帝爰震武怒戎車不息而停鑾佇蹕留心典墳命故
御史中尉臣李彪與吏部尚書任城王澄等妙選英儒
以宗文教澄等依㫖置四門博士四十人其國子博士
太學博士及國子助敎宿已簡置伏尋先㫖意在速就
但軍國多事未遑營立自爾迄今垂将一紀學官凋落
四術寢廢遂使碩儒耆徳卷經而不談俗學後生遺本
而逐末進競之風實由於此矣伏惟陛下欽明文思元
鑒洞逺越㑹未款務修道以來之遐方後服敷文教而
懐之垂心經素優柔墳籍將使化越軒唐徳隆虞夏是
故屢發中㫖敦營學館房宇既修生徒未立臣學陋全
經識蔽篆素然往年删定律令謬預議筵謹依準前修
尋訪舊事參定學令事訖封呈自爾迄今未蒙報判但
廢學歴年經術淹滯請學令并制早勅施行使選授有
依生徒可準詔曰具卿崇儒敦學之意良不可言新令
尋班施行無逺可謂職思其憂無曠官矣道昭又表曰
竊惟鼎遷中縣年将一紀縉紳褫業爼豆闕聞遂使濟
濟明朝無觀風之羙非所以光國宣風納民軌義臣自
往年以來頻請學令並置生員前後累上未蒙一報故
當以臣識淺濫官無能有所感悟者也館宇既修生房
粗構博士見員足可講習雖新令未班請依舊權置國
子學生漸開訓業使播教有章儒風不墜後生覩徙義
之機學徒崇知新之益至若孔廟既成釋奠告始揖讓
之容請俟令出不報遷祕書監滎陽邑中正出為平東
将軍光州刺史轉青州刺史将軍如故復入為祕書監
加平南将軍熙平元年卒贈鎮北将軍相州刺史諡曰
文恭道昭好為詩賦凡數十篇其在二州政務寛厚不
任威刑為吏民所愛
子嚴祖頗有風儀粗觀文史歴通直郎通直常侍輕躁
薄行不修士業傾側勢家乾沒榮利閨門穢亂聲滿天
下出帝時御史中尉綦雋劾嚴祖與宗氏從姉姦通人
士咸恥言之而嚴祖聊無愧色孝静初除驃騎将軍左
光祿大夫鴻臚卿出為北豫州刺史仍本将軍罷州還
除鴻臚卿卒贈都督豫兗潁三州諸軍事(闕二/字)將軍司
空公豫州刺史
嚴祖弟敬祖性亦麤疎起家著作佐郎鄭儼之敗也為
鄉人所害
敬祖弟述祖武定中尚書
述祖弟遵祖祕書郎卒贈輔國将軍光州刺史
遵祖弟順卒於太常丞自靈太后預政婬風稍行及元
义擅權公為姦穢自此素族名家遂多亂雜法官不加
糺治婚宦無貶於世有識咸以歎息矣羲五兄長白驎
次小白次洞林次叔夜次連山並恃豪門多行無禮鄉
黨之内疾之若讐
白驎孫道慓隨郡太守
小白中書博士
子允伯有當世器幹自中書博士遷侍郎轉司空長史
高祖納其女為嬪出為建威将軍東徐州刺史轉廣陵
王征東府長史帶齊郡内史卒於鴻臚少卿諡曰簡
子希儁未官而亡
子道育武定中開封太守
希儁弟幼儒好學修謹時望甚優丞相高陽王雍以女
妻之歴尚書郎通直郎司州别駕有當官之稱卒贈散
騎常侍安東将軍兗州刺史諡景幼儒亡後妻淫蕩兇
悖肆行無禮子敬道敬徳並亦不才俱走於關右幼儒
從兄伯猷每謂所親曰從弟人才足為令徳不幸得如
此婦今死復重死可為悲嘆
允伯弟平城太尉諮議廣陵王羽納其女為妃出為東
平原太守性清狂使酒為政貪殘卒贈征虜将軍南青
州刺史
長子伯猷博學有文才早知名舉司州秀才以射策高
第除幽州平北府外兵參軍轉太學博士領殿中御史
與當時名勝咸申逰款肅宗釋奠詔伯猷錄義安豐王
延明之征徐州也引為行臺郎中事寧還都遷尚書外
兵郎中典起居注以軍功賜爵陽武子稍遷散騎常侍
平東将軍前廢帝初以舅氏超授征東将軍金紫光祿
大夫領國子祭酒久之為車騎将軍右光祿大夫轉䕶
軍将軍元象初以本官兼散騎常侍使於蕭衍前後使
人蕭衍令其侯王於馬射之日宴對申禮伯猷之行衍
令其領軍将軍臧盾與之相接議者以此貶之使還除
驃騎将軍南青州刺史在州貪惏妻定豐王元延明女
專為聚歛貨賄公行潤及親戚戸口逃散邑落空虚乃
誣良民云欲反叛籍其資財盡以入已誅其丈夫婦女
配沒百姓怨苦聲聞四方為御史糾劾死罪數十條遇
赦免因以頓廢齊文襄王作相每誡厲朝士常以伯猷
及崔叔仁為諭武定七年除太常卿其年卒年六十四
贈驃騎大将軍中書監兗州刺史
伯猷弟仲衡武定中儀同開府中郎
仲衡弟輯之解褐奉朝請領侍御史以軍功賜爵城臯
男稍遷黎陽太守屬元顥入洛令其舅范遵鎮守滑臺
與輯之隔岸相對遵潜軍夜渡規欲掩襲輯之率厲城
民拒河擊之遵遂遁走朝廷嘉之除司州别駕尋轉司
空長史遷鎮南将軍金紫光祿大夫孝静初除征南将
軍東濟北太守帶肥城戍主男如故天平四年卒時年
四十九贈都督北豫梁二州諸軍事驃騎将軍度支尚
書北豫州刺史
輯之弟懐孝武定中司徒諮議
洞林字敬叔司州都官從事滎陽邑中正濮陽太守坐
貪穢除名
子籍字承宗徐州平東府長史
籍弟瓊字祖珍有彊幹之稱自太尉諮議為范陽太守
治頗有聲卒贈太常少卿孝昌中弟儼寵要重贈安東
将軍青州刺史瓊兄弟雍睦其諸娣姒亦咸相親愛閨
門之内有無相通為時人所稱羙
子道邕殁關西儼事在恩倖傳
敬叔弟士恭燕郡太守孝昌中因儼之勢除衞尉少卿
尋遷左将軍瀛州刺史時葛榮宼竊河北州城淪陷不
獲之鎮尋除征北将軍金紫光祿大夫又遷衞将軍右
光祿大夫永熙中卒贈驃騎将軍冀州刺史重贈尚書
左僕射諡曰貞
長子子貞司空椽遷從事中郎南兗州開府司馬
子貞弟子湛齊濟二州長史光祿大夫
子湛弟昭伯武定中東平太守
昭伯弟子嘉早卒
子大護武定中司空戸曹參軍
叔夜子伯夏司徒諮議東萊太守卒贈冠軍将軍太常
少卿青州刺史
子忠字周子右軍将軍鎮逺将軍卒贈平東將軍徐州
刺史
弟豪長水校尉東平原太守
伯夏弟謹字仲恭琅邪太守
子嵩賓歴尚書郎員外常侍稍遷至左光祿大夫卒
連山性嚴暴撾撻僮僕酷過人理父子一時為奴所害
斷首投馬槽下乗馬北逝其第二子思明驍勇善騎射
披髪率村義馳騎追之及於河奴乗馬投水思明止将
從不聼放矢乃自射之一發而中落馬隨流衆人擒執
至家臠而殺之思眀及弟思和並以武功自効思眀至
驍騎将軍直閤將軍坐弟思和同元禧逆徙邊㑹赦卒
於家後贈冠軍将軍濟州刺史
子先䕶少有武幹解褐員外郎轉通直郎荘帝之居藩
也先䕶深自結託及尒朱榮稱兵向洛靈太后令先䕶
與鄭季眀等固守河梁先䕶聞荘帝即位於河北遂開
門納榮以功封平昌縣開國侯邑七百户轉通常侍加
鎮北将軍尋除前将軍廣州刺史假平南将軍當州都
督時妖賊劉舉於濮陽起逆詔先䕶以本官為東道都
督討舉平之還鎮後元顥入洛荘帝北廵先䕶據州起
義兵不受顥命顥遣上書令臨淮王彧率衆討之先䕶
出城拒戰荘帝還京嘉其誠節除使持節散騎常侍都
督襄廣二州諸軍事鎮南將軍刺史如故進爵郡公増
邑一千三百戸尋轉征西将軍東雍州刺史假車騎将
軍當州都督常侍如故未之任又轉都督二豫東雍三
州諸軍事征東将軍豫州刺史餘官如故又兼尚書右
僕射二豫郢潁四州行臺尋除車騎将軍左衞将軍及
尒朱榮死徐州刺史尒朱仲逺擁兵向洛前至東郡諸
軍出討不能制之乃詔先護以本官假驃騎将軍大都
督領所部與行臺楊昱同討之荘帝又遣都督賀拔勝
討仲逺勝於陳降賊戰士離心尋聞京師不守先護部
衆逃散遂竄伏於南境前廢帝初仲逺遣人招誘之既
出而害焉出帝時贈持節都督青齊濟兗四州諸軍事
驃騎大将軍儀同三司青州刺史開國如故
思和歴太尉中兵參軍同元禧之逆伏法
子康業通直郎出帝時坐事賜死
子彬武定末齊王相國中兵參軍
思和弟季長太學博士卒
子喬歴司州治中驃騎将軍左光祿大夫
羲叔父簡簡孫尚壮健有将略屢為統軍東西征討以
軍功賜爵汝陽男歴位尚書郎步兵校尉驍騎將軍遷
輔國将軍太尉司馬出為濟州刺史将軍如故為政寛
簡百姓安之卒贈本将軍豫州刺史諡曰惠
子貴賓襲解褐北海王國常侍員外散騎侍郎稍遷尚
書金部郎以公坐免官久之兼太尉屬卒贈征虜将軍
荆州刺史
子景裕襲武定末儀同開府行參軍
貴賓弟次珍卒於員外常侍贈安東將軍光州刺史
貴賓異母弟大倪小倪皆麤險薄行好為劫盜侵暴鄉
里百姓毒患之普泰中並為尒朱仲逺所殺
尚從父兄雲字道漢歴鴈門濮陽二郡貪穢狼籍肅宗
時納賄劉騰得為龍驤将軍安州刺史坐遷舉受財為
御史所糾因暴病卒
雲從父兄子敬賓自祕書郎稍遷輔國将軍中散大夫
魏郡太守金紫光祿大夫
子士淵司空行參軍
羲從父兄徳𤣥顯祖初自淮南内附拜滎陽太守
子潁考太和中復為滎陽太守卒贈冠軍将軍豫州刺
史開封侯諡曰惠
子洪建太尉祭酒同元禧之逆與弟祖育同伏法永安
中特追贈平東將軍齊州刺史
子士機性識不周多有短失歴散騎侍郎司空從事中
郎中書郎卒
子道蔭武定末開府行參軍
祖育太尉祭酒亦特贈平東将軍豫州刺史
祖育弟仲眀奉朝請稍遷太尉屬以公彊當世為從弟
儼所昵除滎陽太守儼慮世難欲以東道託之建義初
仲明弟季明遇害河隂儼後歸之欲與起兵尋為城民
所殺
仲明兄洪健李沖女壻建義初荘帝以仲明舅氏之親
其弟與謀扶戴仲明之死也且有奉國之意乃追封安
平縣開國侯邑七百戸贈侍中車騎大将軍儀同三司
尚書左僕射雍州刺史
長子道門仲明初謀起義令道門說大都督李叔仁於
大梁叔仁始欲同舉後聞莊帝已立叔仁子抜江乃斬
道門建義中特贈立節将軍𤓰州刺史
道門弟孝邕襲天保初爵隨例降
仲眀弟季亮司徒城局參軍員外常侍卒贈散騎常侍
撫軍将軍青州刺史
季亮弟季明釋褐太學博士正光中譙郡太守帶渦陽
戍主頻為蕭衍遣将攻圍兵糧寡少外援不接季明孤
城自守卒得保全朝廷嘉之封安徳縣開國伯邑七百
戸累遷平東将軍光祿少卿武泰中潜通尒朱榮謀奉
荘帝及在河隂遂為亂兵所害事寜追封南潁川郡開
國公食邑千五百戸贈驃騎大将軍尚書左僕射司空
公定州刺史
子昌襲武定末司徒城局參軍天保初爵隨例降
崔辯字神通博陵安平人學涉經史威儀整峻顯祖徵
拜中書博士散騎侍郎平逺将軍武邑太守政事之餘
專以勸學為務年六十二卒贈安南将軍定州刺史諡
曰恭
長子景儁梗正有高風好古博涉以經明行修徵拜中
書博士歴侍御史主文中散受勅接蕭賾使蕭琛范雲
高祖賜名為逸後為員外散騎侍郎與著作郎韓興宗
參定朝儀雅為高祖所知重遷國子博士每有公事逸
常被詔獨進博士特命自逸始轉通直散騎常侍廷尉
少卿卒朝廷悼惜之贈以本官
子巨倫字孝宗幼孤及長歴涉經史有文學武藝以世
宗挽郎除冀州鎮北府墨曹參軍太尉記室參軍叔楷
為殷州巨倫仍為長史北道别将在州陷賊歛恤亡存
為賊所義葛榮聞其才名欲用為黃門侍郎巨倫心惡
之至五月五日㑹集官寮令巨倫賦詩巨倫乃曰五月
五日時天氣已大熱狗便呀欲死牛復吐出舌以此自
晦獲免未㡬潜結死士數人夜中南走逢賊逰騎數百
俱恐不濟巨倫曰寜南死一寸豈北生一尺也便欺賊
曰吾受敕而行賊不信共爇火觀敕火未然巨倫手刃
賊帥餘人因與奮擊殺傷數十人賊乃四潰得馬數匹
而去夜隂失道惟看佛塔戸而行到洛朝廷嘉之授持
節别将北討初楷喪之始巨倫收殯倉卒事不周固至
是遂偷路改殯并竊家口以歸尋授國子博士荘帝即
位假節中堅將軍東濮陽太守假征虜将軍别将時河
北紛梗人避賊多住郡界歲儉飢乏巨倫傾資贍恤務
相全濟時類高之元顥入洛據郡不從荘帝還宫行西
兗州事封漁陽縣開國男邑二百戸尋除光祿大夫三
年卒時年四十四
子武襲武定中懐州衞軍府錄事參軍齊受禪爵例降
初巨倫有姉明惠有才行因患眇一目内外親類莫有
求者其家議欲下嫁之巨倫姑趙國李叔允之妻高明
慈篤聞而悲感曰吾兄盛徳不幸早世豈令此女屈事
卑族乃為子翼納之時人歎其義崔氏與翼書詩數十
首辭理可觀
逸弟模字叔軌身長八尺圍亦如之出後其叔雅有志
度起家奉朝請歴太尉祭酒尚書金部郎中太尉主薄
轉中郎遷太子家令以公事免神龜中詔復本資除冠
軍將軍中散大夫出除魯陽太守正光二年襄陽民密
求款附詔模為别将隸淮南王世遵率衆赴之事覺模
焚襄陽邑郭而還坐不剋免官及蕭寶夤討關隴引模
為西征别将屢有戰功除持節光祿大夫都督别道諸
軍事加安東将軍万俟醜奴遣将郝虎南侵模攻破其
營擒虎以功封槐里縣開國伯邑五百戸於時将督敗
殁者多模挫敵持重號為名将後假征東将軍行岐州
事未㡬擊賊入深沒於陳贈撫軍将軍相州刺史永熙
中追錄前勲又贈都督定相冀三州諸軍事驃騎大將
軍儀同三司相州刺史子士䕶
模弟楷字季則羙風望性剛梗有當世幹具釋褐奉朝
請員外散騎侍郎廣平王懐文學正始中以王國官非
其人多被刑戮惟楷與楊昱以數諌獲免後為尚書左
主客郎中伏波将軍太子中舍人左中郎将以黨附高
肇為中尉所劾事在高聦傳楷性嚴烈能摧挫豪彊故
時人語曰莫􁦲(都買/反)獬(孤楷/反)付崔楷於時冀定數州頻
遭水害楷上疏曰臣聞有國有家者莫不以萬姓為心
故矜傷軫於造次求瘼結於寢興黎民阻飢唐堯致歎
衆庶斯饉帝乙罰已良以為政與農實繫民命水旱緣
兹以得濟夷險用此而獲安頃東北數州頻年淫雨長
河激浪洪波汨流川陸連濤原隰通望彌漫不已汎濫
為災戸無擔石之儲家有藜藿之色華壤膏腴變為舄
鹵菽麥禾黍化作雚蒲斯用痛心徘徊澘然佇立也昔
洪水為害四載流於夏書九土既平攸同紀自虞誥亮
由君之勤恤臣用劬勞日昃忘餐宵分廢寝伏惟皇魏
握圖臨宇惣契裁極道敷九有徳被八荒槐階棘路實
維英哲虎門麟閣實曰賢明天地函和日月光曜自比
定冀水潦無歲不飢幽瀛川河頻年汎溢豈是陽九厄
㑹百六鍾期故以人事而然非為運極昔魏國鹹舄史
起哂之兹地荒蕪臣實為取不揆愚瞽輒敢陳之計水
之湊下浸潤無間九河通塞屢有變改不可一準古法
皆循舊隄何者河決瓠子梁楚幾危宣防既建水還舊
迹十數年間戸口豐衍又決屯氏兩川分流東北數郡
之地僅得支存及下通靈鳴水田一路往昔膏腴十分
病九邑居凋離墳井毁滅良田水大渠狹更不開瀉衆
流壅塞曲直乗之所致也至若量其逶迤穿鑿涓澮分
立隄堨所在疏通預決其路令無停蹙隨其高下必得
地形土木參功務從便省使地有金隄之堅水有非常
之備鈎連相注多置水口從河入海逺邇逕過瀉其墝
潟泄此陂澤九月農罷量役計功十月昬正立匠表度
縣遣能工麾畫形勢郡發明使籌察可否審地推岸辨
其脉流樹板分崖練厥從往别使案檢分部是非瞰睇
川原明審通塞當境修治不勞役逺終春自罷未須久
功即以高下營田因於水陸水種秔稻陸藝桑麻必使
室有久儲門豐餘積其實上葉禦災之方亦為中古井
田之利即之近事有可比倫江淮之南地勢洿下雲雨
隂霖動彌旬月遥途逺運惟用舟艫南畝畬菑微事耒
耜而衆庶未為饉色黔首罕有飢顔豈天徳不均致地
偏罰故是地勢異圖有兹豐餒臣既鄉居水際目覩荒
殘每思鄭白屢想王李夙宵不寐言念皇家愚誠丹款
實希效力有心螢爝乞蹔施行使數州士女無廢耕桑
之業聖世洪恩有賑飢荒之士鄴宰深笑息自一朝臣
之至誠申於今日詔曰頻年水旱為患黎民阻飢静言
念之昃不違食鑒此事條深協在慮但計畫功廣非朝
夕可合宜付外量聞事遂施行楷用功未就詔還追罷
久之京兆王繼為大将軍西討引楷為司馬還轉後将
軍廣平太守後葛榮轉盛諸将拒擊並皆失利孝昌初
加楷持節散騎常侍光禄大夫兼尚書北道行臺尋轉
軍司未幾分定相二州四郡置殷州以楷為刺史加後
将軍楷至州表曰竊惟殷州地實四衝居當五裂西通
長山東漸巨野頃國路康寜四方有截仍聚姦宄桴鼓
時鳴況今天長喪亂妖災間起定州逆虜趑趣北界鄴
下兇燼蠶噬腹心兩處犬羊勢足并合城下之戰匪暮
斯朝臣以不武屬此屏捍實思効力以弱敵彊析骸煮
弩固此忠節但基趾造創庶事茫然升儲尺刃聊自未
有雖欲竭誠莫知攸濟謹列所須兵仗請垂矜許必當
虎視一方遏其侵軼肅清境内保全所委詔付外量竟
無所給葛榮自破章武廣陽二王之後鋒不可當初楷
将之州人咸勸留家口單身述職楷曰貪人之祿憂人
之事如一身獨往朝廷謂吾有進退之計将士又誰肯
為人固志也遂合家赴州三年春賊勢已逼或勸減小
弱以避之乃遣第四女第三兒夜出既而召寮屬共論
之咸曰女郎出嫁之女郎君小未勝兵留之無益去復
何損且使君在城家口尚多足固将士之意竊不足為
疑楷曰國家豈不知城小力弱也置吾死地令吾死耳
一朝送免兒女将謂吾心不固虧忠全愛臧獲恥之況
吾荷國重寄也遂命追還州既新立了無禦備之具及
賊來攻楷率力抗拒强弱勢懸每勒兵士撫厲之莫不
争奮咸稱崔公尚不惜百口吾等何愛身速戰半旬死
者相枕力竭城陷楷執節不屈賊遂害之時年五十一
長子士元舉茂才平州錄事參軍假征虜將軍防城都
督隨楷之州州陷亦戰殁楷兄弟父子並死王事朝野
傷歎焉贈使持節散騎常侍鎮軍将軍定州刺史永熙
中又特贈侍中都督冀定相三州諸軍事驃騎大将軍
儀同三司冀州刺史
士元弟士謙士約並殁關西
士約弟士順儀同開府行參軍
士元息勵徳武定中司徒城局參軍
史臣曰鄭義機識明悟為時所許懿兄弟風尚俱有可
觀故能並當榮遇其濟羙矣嚴祖穢薄忝其家世幼儒
令問促年伯猷賄以敗業惜乎崔辯器業著聞位不逺
到逸經明行高籍甚太和之日徳優官薄仍世恨之模
雄壮之烈楷忠貞之操殺身成義臨難如歸非大丈夫
亦何能以若此
　
　
　
　
　
　
　
　
　
　
　
　
　
　
　
　魏書卷五十六
　魏書卷五十六考證
鄭羲傳洞林子敬叔○子監本作字據本傳云鄭羲五
　兄長白驎次小白次洞林次叔夜次連山遂各序其
　子某孫某今觀下文有云敬叔弟士恭則可知敬叔
　士恭皆洞林子而非其字矣今改正
崔辨傳逸弟模○(臣人龍/)按本書崔元伯傳附崔模乃
　别為一人
穿鑿涓澮○涓疑應作溝
　
　
　
　
　
　
　
　魏書卷五十六考證
