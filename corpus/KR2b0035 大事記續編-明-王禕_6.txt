
　大事記續編卷五　　　　　明　王禕　撰
漢孝成皇帝綏和二年春正月帝幸甘泉郊泰畤(以本/紀修)
二月熒惑守心壬子切責翟方進令自殺(以紀/傳修)大水(以/五)
(行志/修)大廐馬生角(以五行/志修)三月帝幸河東祠后土(以本/紀修)
丙戌帝崩於未央宫(本/紀)左將軍孔光為丞相封博山侯
(以列/傳修)昭儀趙氏自殺(以列/傳修)復長安南北郊(以本/紀修)夏四月
丙午太子即皇帝位謁高廟尊皇太后曰太皇太后皇
后曰皇太后賜宗室馬吏民爵(以本/紀修)葬延陵上諡曰孝
成皇帝(以本/紀修)高昌侯董宏請立定陶太后傅氏為帝太
后免為庶人(以列/傳修)尊定陶恭王為恭皇(以本/紀修)五月丙戌
立皇后傅氏(本/紀)詔尊定陶太后曰定陶恭皇太后丁姬
曰定陶恭皇后封舅丁明舅子丁滿皇后父傅晏皇太
后弟侍中光禄大夫趙欽等為列侯(以本/紀修)
　解題曰陳瓘曰猝暴無漸者不長克已躬行則乆而
　自化哀帝自少聞王氏驕盛心不能善當克己躬行
　漸求革正之理猝然以寵貴親属為先欲隆諸傅以
　消王氏就使享國長乆此志終遂王衰𫝊盛何以相
　異且臨朝屢誅大臣以則武宣適足以蹙漢之脉而
　已矣事見通鑑
六月罷樂府(以本/紀修)益封河間王良萬戸(本/紀)詔中壘校尉
劉歆典領五經歆奏七畧(以藝文志/通鑑修)
　解題曰胡寅曰法家慘刻名家苛嬈墨則二本縱横
　則妾婦之道是皆五經之棄也其歸固足取乎若六
　經則固儒者之所修也今列儒於九家而曰修六藝之
　術以觀九家之言則修六藝者為誰耶歆之言其舛
　如此事見通鑑
詔限諸侯王列侯公主名田關内侯吏民皆毋過三十
頃諸侯至吏民奴婢有差犯者没入官㝷寢(以本紀食/貨志修)
　解題曰蘇洵曰三十頃之田周氏三十夫之田縱不
　能盡如周制一人而兼三十夫之田亦已過矣而期
　之三年是又廹蹙平民使自壊其業非人情難用吾
　欲少為之限而不禁其已過吾限者但使後之人不
　敢多占田以過吾限耳要之數世富者之子孫或不
　能保其地而復於貧矣或者子孫出而分之以為幾
　矣如此則富民所占者少而餘地多餘地多則貧民
　易取以為業夫不驚民不動衆不用井田之制而獲
　井田之利雖周何以逺過此哉事見通鑑
齊三服官官織綺繡皆止無作除任子令誹謗詆欺法
嫁掖庭宫人免官奴婢益吏三百石以下俸博士弟子
父母死予寧三年(本/紀)
　解題曰應劭曰漢儀注吏二千石以上視事滿三年
　得任同産若子一人為郎
秋七月丁夘王莽免㝷以為特進給事中朝朔望(以通/鑑修)
庚午左將軍領尚書事師丹為大司馬封高樂侯(以列/傳修)
遣王根成都侯王况就國况免為庶人(以列/傳修)九月庚申
京師至北邉地震三十餘處(以五行/志修)定世宗為不毁之
廟(以朱熹/綱目修)冬十月遣何武就國癸酉師丹為大司空(以/列)
(傳通/鑑修)復置司𨽻(以百官/表修)
　解題曰按百官表列傳哀帝改司𨽻校尉但曰司𨽻
　冠進賢冠比司直
徴陳湯還(通/鑑)
漢孝哀皇帝建平元年春正月隕石於北地十六(以五/行志)
(修/)免侍中新成侯趙欽成陽侯趙訢為庶人徙遼西(以/本)
(紀/修)丁酉光禄大夫傅喜為大司馬封高武侯(以列/傳修)太皇
太后王氏詔王氏田非冢塋皆以予貧民(荀恱/漢紀)
　解題曰厚施於民陳民所以傾齊以私田予貧民王
　氏所以傾漢盖王氏不師陳氏而事偶合者也哀帝
　不能明家施不出國之義以裁之豈未察其姦故耶
二月舉孝弟敦厚直言通政事可親民者(以本/紀修)秋九月
甲辰隕石於虞二(以五行/志修)郎中令冷褒等奏尊恭皇太
后恭皇后不宜引定陶之名宜為恭皇立廟京師孔光
傅喜師丹不可免丹為庶人㝷以為關内侯冬十月壬
申京兆尹朱博為大司空(以列/傳修)傅太后誣中山馮太后
祝詛并其弟宜鄉侯參等皆自殺司𨽻孫寳請覆治馮
氏獄坐下獄(以列傳通/鑑目録修)
漢孝哀皇帝建平二年春正月有星孛於牽牛(以五行/志修)
傅喜免㝷就國(以列/傳修)三月罷大司空夏四月戊午朱博
為御史大夫陽安侯丁明為大司馬衞將軍(以本紀百/官表修)
乙亥孔光免為庶人朱博為丞相封陽鄉侯(以百官表/列傳修)
詔恭皇不宜稱定陶尊恭皇太后曰帝太太后恭皇后
曰帝太后立恭皇廟於京師(以本/紀修)
　解題曰禮父為士子為天子祭以天子其尸服以士
　服子無爵父之義尊父母也為人後者為之子故為
　所後服斬衰三年而降其父母朞尊無二上重正統
　也當時師丹等議謂成帝既為定陶恭王立後則哀
　帝繼體成帝持重大宗義不可復奉定陶祭而立廟
　京師其言可謂達制禮之意矣哀帝徇私情廢正禮
　莫之能從惜哉事見通鑑
復封董宏為高昌侯免師丹為庶人遣王莽就國(以列/傳修)
　解題曰傅太后丁姬皆稱尊號有司奏新都侯莽前
　為大司馬不廣尊尊之義請免為庶人上曰莽與太
　皇太后有屬勿免遣就國餘見通鑑胡寅曰姦人之
　欲圖大事者必託於正以售其術若公道不出於朝
　清議不本於上則彼得竊而用焉哀帝背違大義悅
　冷褒段猶董宏之邪說而不用孔光傅喜師丹之正
　諫於是王莽為大司馬先奏免宏次撤傅太后幄坐
　至於罷政就國而不悔莽他未有建明獨惓惓定陶
　一事莽豈能賢哉政將詭激以遂其姦爾故士大夫
　以莽為是而天下多寃之再居柄任用儒術平寃獄
　治誣告黜譛人斯乃哀帝行乖禮義倒持太阿而授
　之莽也使公道出於朝廷清議本乎人主政事修理
　忠邪區分則雖百莽亦何能為哉事見通鑑
罷州牧復刺史(本/紀)六月帝太后丁氏崩(本/紀)改元太初元
將易號陳聖劉太平皇帝(以本紀宋庠/紀年通譜修)
　解題曰宋庠紀年通譜按本紀詔以建平二年為太
　初元年王莽傳莽自陳符命前孝哀皇帝下詔書更
　為太初元將元年今官本哀紀但稱太初元年太初
　武帝年號世代未逺不容更襲舊名顔氏無訓注非
　史文之畧盖校讎者不曉其意又不參攷莽傳故削
　去二字但曰元年前朝好本皆有元將二字事見通
　鑑
秋七月為初陵勿徙民(以本/紀修)八月罷改元易號事待詔
夏賀良等伏誅(以列/傳修)盡復諸神祠(以郊祀/志修)甲戌朱博有
罪自殺御史大夫趙𤣥減死二等論孔鄉侯傅晏削戸
四分之一(以本紀百/官表修)
　解題曰傅太后怨傅喜不已使孔鄉侯晏風丞相令
　奏免喜侯朱博與御史大夫趙𤣥議𤣥許可博惡獨
　斥奏以故大司空何武坐過免就國即并奏喜武請
　皆免為庶人上知傅太后素怨喜疑博𤣥承指即召𤣥
　詣尚書問狀𤣥辭服有詔左將軍彭宣與中朝者雜
　問宣等奏博為臣不忠不道𤣥大不敬晏不敬臣請
　謁者召詣廷尉詔獄制曰將軍中二千石諸大夫博
　士議郎議右將軍蟜望等四十四人如宣言諫大夫
　龔勝等十四人以晏本造謀宜與博𤣥同罪上減𤣥
　死罪二等削晏户四分之一假謁者節召丞相詣廷
　尉詔獄博自殺餘見通鑑吕祖謙曰傅晏以風指諭
　朱博朱博奉傅晏之指其罪一也而羣臣之議則以
　博為不忠不道而晏止為不敬哀帝之用刑則殺朱
　博而晏止於削戸是法徒行於大臣而不行於外戚
　也龔勝之議公矣哉(又曰賈捐之之附石顯朱博之/黨傅氏皆自以為固寵之至計)
　(而情見詐得卒不免於死使其守道/不貳未必不免也此可為小人之戒)
九月光禄勲平當為御史大夫冬十月甲寅平當為丞
相賜爵關内侯京兆尹王嘉為御史大夫(以荀悅漢/紀通鑑修)
漢孝哀皇帝建平三年春正月立廣德王雲客弟廣漢
為廣平王(以本/紀修)癸夘帝太太后所居桂宫正殿災(本/紀)三
月己酉平當薨(以列傳百/官志修)有星孛於河鼓(本/紀)夏四月丁
酉王嘉為丞相封新甫侯(以百官表/列傳修)河南太守王崇為
御史大夫(百官/表)六月立魯王勁子閔為王(以列傳諸/侯王表修)冬
十一月壬子復泰畤后土祠罷南北郊(以本/紀修)無鹽危山
土起瓠山石立東平王雲及后謁坐詛祝雲自殺謁棄
市(以本/紀修)左遷王崇為大司農(百官表/列傳修)輕殊死刑(以後漢/列傳修)
　解題曰宣帝置廷平涿郡太守鄭昌上䟽言刪定律
　令未及修正元帝初立下詔曰夫法令者所以抑暴
　扶弱欲其難犯而易避也今律煩多而不約自典文
　者不能分明而欲羅元元之不逮斯豈刑中之意哉
　其議律令可蠲除輕減者條奏成帝河平中復下詔
　曰甫刑曰五刑之屬三千大辟之罰其属二百今大
　辟之刑千有餘條律令頗多百有餘萬言竒請它比
　日以益滋自明習者不知所由欲以曉諭衆庶不亦
　難乎其與中二千石二千石博士及明習律令者議
　死刑及可蠲除約者令較然易知條奏有司不能廣
　宣上恩建立明制而徒鈎摭㣲細毛舉數事以塞詔
　而已東觀記元帝初元五年輕殊死刑哀帝建平三
　年輕除死刑八十一事其四十二事手殺人者減死
　一等(葉適曰手殺人當如後世/殺人無證情理可閔之類)餘見建武十四年解
　題
漢孝哀皇帝建平四年春大旱(本/紀)關東民傳行西王母
籌(以本紀通/鑑目録修)二月癸夘封帝太太后從弟侍中傅商為
汝昌侯尚書僕射鄭崇諫不聽(以紀/傳修)丁夘諸吏散騎光
禄勲賈延為御史大夫(以百官/表修)賜侍中駙馬都尉董賢
爵關内侯(以列傳/通鑑修)
　解題曰上欲封董賢等心憚王嘉使傅晏持詔書視
　丞相御史於是嘉與御史大夫賈延上封事言宜暴
　賢等本奏語言廷問公卿大夫博士議郎暴評其事
　必有言當封者在陛下所從天下雖不說咎有所分
　不獨在陛下前定陵侯淳于長初封其事亦議大司
　農谷永以長當封衆人歸咎於永先帝不獨䝉其譏
　餘見通鑑吕祖謙曰嘉延以一身横當董賢之衝忠
　矣然其書言暴評其事必有言當封者在陛下所從
　此乃為董賢畫計也使哀帝今日下公卿議則明日
　董宏冷褒輩争言當封矣大抵事有是非兩端事誠
　是耶則或出於君或出於臣其利一也事誠非耶則
　或出於君或出於臣其害一也故谷永任咎而成帝
　之咎不下於永李斯分謗而亡秦之謗不分於斯安
　得謂之咎有所分乎
鄭崇下獄死孫寳免為庶人(以列傳/通鑑修)
　解題曰陳瓘曰封一傅商崇死寳免而趙昌得意人
　主之禍莫大於殺諫臣崇死則哀帝已矣事見通鑑
夏四月雨血山陽胡陵(五行/志)六月尊帝太太后為皇太
太后(本/紀)秋八月辛夘封皇太太后同母弟子鄭業為陽
信侯(以列/傳修)
　解題曰王太后之援田蚡而封茍參也成帝猶曰封
　田氏非正也至是則無復拒之者矣事見通鑑
董賢及光禄大夫息夫躬南陽太守孫寵以告東平王
封列侯(以百官表/通鑑修)恭皇園北門災(本/紀)左遷執金吾母將
隆沛郡都尉(以列/傳修)諫大夫鮑宣上書論事語刻切帝優
容之(以列/傳修)
漢孝哀皇帝元壽元年春正月辛丑朔傅晏為大司馬
衞將軍陽安侯丁明為大司馬驃騎將軍是日日有食
之不盡如鈎詔公卿大夫陳過失舉賢良方正直言(以/本)
(紀百官表/五行志修)
　解題曰杜鄴對曰今諸外家昆弟無賢不肖並侍帷
　幄布在列位或典兵衞或將軍屯至乃並置大司馬
　將軍之官當拜之日晻然日食不在前後臨事而發
　欲令昭昭以覺聖朝由後視前忿邑非之逮身所行
　不自鏡見則以為可計之過者不報又徴孔光詣公
　車問日食事光對曰陛下聖德聰明兢兢業業承順
　天戒敬畏變異勤心虚已延見羣臣思求其故然後
　敕躬自約總正萬事光所對大抵皆委曲之辭無一
　語切於事者此所以拜官加秩位次丞相踰月而歴
　御史至相位也
王嘉上封事論董賢帝不悅(以列/傳修)
　解題曰嘉奏封事曰恭皇寢廟今始作治而董賢亦
　起官寺上林中又為賢治大第使者䕶作賞賜吏卒
　甚於治宗廟為賢治器器成奏御乃行自貢獻宗廟
　三宫猶不至此賢家有賓婚及見親諸官並共賜使
　者䕶視發取市物百賈震動道路讙譁羣臣惶惑惟
　陛下慎已之所獨鄉察衆人之所共疑往者鄧通韓
　嫣驕貴失度卒陷罪辜所謂愛之適以害之者也(王/嘉)
　(所言大㫖與鮑宣王閎同哀帝於宣閎則能容之於/嘉則不說何也宣閎小臣非帝與賢所憚嘉位尊望)
　(重帝與賢固嚴憚之/言不合則死隨之矣)
賢良周䕶等對䇿訟王莽徴莽還(以列/傳修)辛亥傅晏罷(以/百)
(官表/修)丁巳皇太太后傅氏崩稱孝元傅皇后(以紀/傳修)遣息
夫躬孫寵就國躬㝷伏誅(以列/傳修)孔光為光禄大夫給事
中位次丞相(以列/傳修)鮑宣上書拜為司𨽻(以列/傳修)上欲益封
董賢等王嘉封還詔書奏封事諫召嘉詣尚書責問三
月下獄死(以列/傳修)
　解題曰按列傳漢紀尚書劾王嘉宣帝嘗使尚書召
　問黄覇事下將軍中朝者光禄大夫孔光左將軍公
　孫禄右將軍王安光禄勲馬宫光禄大夫龔勝司𨽻
　鮑宣等十四人劾嘉應迷國不道法請與廷尉雜治
　勝獨以為嘉備宰相隂陽不和諸事並廢咎由嘉生
　嘉坐薦相等㣲薄以應迷國㒺上不道恐不可以示
　天下遂可光等奏光等請謁者召嘉詣廷尉詔獄制
　曰驃騎將軍御史大夫等五十人以為如光等言可
　許議郎龔等以為嘉言事前後相違不任宰相之職
　宜免為庶人永信少府猛等十人以為聖王斷獄必
　先原心定罪探意立情故死者不抱恨而入地生者
　不銜怨而受罪明主躬聖德重大臣廣延有司議欲
　海内咸服嘉罪名雖應法聖王之於大臣進之以
　禮退之以義誄之以行按嘉本以薦相等為罪大臣
　括髪關械裸體受笞非所以重國襃宗廟也今春月
　寒氣錯繆霜露數降宜示天下以寛和(陳瓘曰孝文/逮繫周勃賈)
　(生陳堂陛之說霍光持刑罰嚴/杜延年輔之以寛猛盖兼之矣)餘見通鑑漢世每事
　必議王通遂謂議能盡天下之心然類多逆探風指
　以為向背其間無所回撓者殆無幾爾王嘉之議漢
　存亡之所關也鮑宣遂至雷同附和若龔勝雖能小
　異亦未免出入於其間獨猛等明白抗論而有重國
　寛和之意嘉之死天也彼亦奈之何哉
夏五月乙夘孔光為御史大夫秋七月丙午孔光為丞
相復封博山侯氾鄉侯何武為御史大夫(以列傳百/官表修)八
月徙何武為前將軍辛夘光禄大夫彭宣為御史大夫
(以列傳百/官表修)鮑宣下獄髠鉗(以列/傳修)九月乙夘丁明免(以列/傳修)
　解題曰丁明頗害董賢罷及王嘉死明甚憐之乃冊
　免明曰前東平王祠祭祝詛雲后舅伍宏以毉待詔
　禍甚廹切頼董賢以聞將軍位尊任重既不能折消
　未萌又不深疾雲宏之惡反痛恨雲等賢等獲封嫉
　妬忠良非毁有功復與丞相王嘉相比令嘉有依得
　以㒺上其上驃騎將軍印綬餘見通鑑吕祖謙曰丁
　明幸託外親備大臣王嘉之死當正救之坐視不救
　雖憐無益也東平之寃當正辨之坐視不辨雖恨無
　益也董賢之盛當正斥之坐視不斥雖疾無益也進
　退無據雖受黜免亦豈為君子之所予哉
冬十一月光禄大夫韋賞為大司馬車騎將軍己丑薨
(以百官表/列傳修)
　解題曰賞之用定陶王故也
十二月庚子董賢為大司馬衞將軍領尚書事(百官表/列傳)
孝元廟殿門銅龜蛇鳴(以本/紀修)是歳大月氏使者伊存口
授博士弟子秦景浮屠經(以後魏書/釋老志修)
　解題曰此佛法入中國之始也詳見永平八年解題
　
　
　
　
　大事記續編卷五
