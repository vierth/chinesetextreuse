
　靖康要録卷三
三月一日侍御史孫覿言伏見昨者蔡京王黼乆持國
柄攘取國家爵禄之寵萃於私門弟姪子孫悉列從班
或視近弼薦紳士民憤怨嵗乆罪惡貫盈稍已暴白于
天下矣近聞王閎孚等三人並已落職押歸本貫所有
資政殿大學士蔡翛保和殿大學士蔡行保和殿學士
駙馬都尉蔡鞗顯謨閣直學士蔡術蔡衎顯謨閣待制
蔡脩蔡䘘徽猷閣待制蔡仍直龍圖閣蔡衕皆自金兵
迫近畿甸之前擅去朝廷逃歸東南有司攷覈具見罪
狀并右文殿修撰王師服並乞依王閎孚等例落職押
歸本貫其増秩至太中大夫以上者亦合降充庶官内
蔡鞗乞依祖宗舊法換授右列以示典憲之公慰四方
之望奉聖㫖蔡鞗與換深州防禦使餘官並落職與在
外宫祠蔡䘘放罷宗正丞
二日監察御史余應求奏伏覩近年以來凡有中旨皆
降御筆施行期限嚴促稍有稽違罪大不恭三省有司
奉行不暇雖有違戾法憲前後重複不敢執奏或被旨
即行不復闗三省事至微末亦請宸翰其始中人領事
内中奏陳而為之其後士大夫倚中人以進欲興功利
而于法所不可者亦為之最後宰執大臣或行事有戾
于法或差除不允僉議或親知私謁干請者亦為之由
是號令日紊綱紀日壞矣夫三省宻院是之謂朝廷陛
下日與之謀議大事出命之所也人君擇賢而任之固
當委以庻事若宰執不才退之可也豈有自覽細務悉
降御筆而可以為治哉陛下初政清明委用宰輔宜無
此弊矣然臣聞尚有臣僚直達奏陳内中批降施行者
此與前者御筆何異哉臣以謂凡内外臣僚所陳獻利
害措畫事宜可付三省宻院商議進呈取旨而行之庶
㡬不戾于法憲不惑於異同人主大權不移于下可以
杜多門之政可以絶近習僥倖之原政事之大無先於
此惟陛下財幸奉聖旨今後聖旨不經由三省宻院者
諸官司不得便行即時申中書省審奏候得旨方許施
行　制曰庇民尊主繄賢哲之逺猷崇徳報功實帝王
之先務昭掲羣倫之丕範逺旌希世之偉人爰錫恤章
式孚衆聴故任資政殿學士户部侍郎贈太師追封楚
國公諡文正范仲淹清明而直諒博大而剛方早負名
世之才出賛寖昌之運危言驚世高誼薄乎雲天直道
立朝勁氣沮乎金石入議大政有功斯人沛膏澤於下
民罄嘉猷於告后山有伏猛則藜藿至於不採朝知強
本則精神為之折衝當夏賊之跳梁總師干而扞禦料
敵制勝機謀若神弭變消萌酋渠褫魄聲名暴於蠻貊
功烈著於鼎彝故歛袵廟堂緝熈乎帝載運籌惟幄振
張乎天威文武維憲萬邦風采想見天下泰山北斗學
者仰其高明景星鳳凰人皆快於瞻覩嘗規皇都億載
之業宜建金城萬雉之謀功成於元豐效見於今日属
纂臨於初政彌歎想於宏謨思有褒揚聳兹遐邇命圭
華衮已位上公之槐胙土苴茅載賜全魏之履豈特賞
當賢而臣下勸庶㡬褒有徳而萬方懷英爽如存寵靈
斯享可特追封魏國公餘如故　制曰大臣本道術以
事君舉明主比隆於三代王者揆人心而發政褒有徳
用懷於萬方緬想一代之宗臣昔為天下之大老皜乎
不可尚矣民到于今稱之惟勲徳之俱高顧褒崇之未
極追頒愍冊用慰輿情故追復右正議大夫司馬光剛
大而恵和清直而寛裕勇於義果於徳孟軻名世之才
以斯道覺斯人伊尹天民之任早由公望横翊要途知
無不為言底可績誠開金石節貫松筠逮登揆路之崇
允副巖瞻之寄除苛解嬈致治庶㡬成康陳善閉邪恥
君不及堯舜勲在王室澤潤生民聲名播於四陲畫像
遍於比屋羣心奮義生也榮而死也衷千載聞風頑夫
廉而懦夫立究觀圖藉所載是謂社稷之臣属丕績于
正經思大明於國是爰奬四朝之舊弼茂揚萬世之清
流寵陟帝師永標人範昔抗浮雲之志何有華衮之褒
庶明欽慕之誠益勵敦厖之俗可特贈太師合得恩數
令吏部檢舉申　制曰朕撫有嘉師紹隆聖緒思褒明
徳之佐以厚風俗之原永惟舊弼之良夙高當世之望
肆頒閎策用協師言故任觀文殿大學士通奉大夫贈
少傅張商英器博而用閎識周而才敏鈎深探逺有經
邦國之文析㣲硏㡬有逹天人之學俾培休運薦揚顯
途入告謀猷忠嘉合臯稷之美出宣政事果藝兼由求
之能逮居丞轄於中臺克振紀綱於庻務巖瞻益峻輿
論攸宗衮繡之歸周公孰效斧斨之缺鹽梅之得傅説
終膺夢卜之求慎名器以清仕途抑浮靡而節邦用朝
有百揆之叙時歌六府之修去織拔葵躬礪公儀之節
徹騶減樂人推楊琯之清悵功業之未成不期月而已
去金石益堅於晩節風波屢出於危塗天不假於憗遺
人遽悲於殄瘁屬惟新於庶政肆加賁於殊勲錫以命
圭超陞槐位刻之宻印交煥泉扄遐想高風尚歆休命
可特贈太保餘如故
三日制曰難進易退允高君子之風崇舊優賢實重公
朝之義誕揚明命敷告治廷光禄大夫太宰兼門下侍
郎張邦昌知沈而識精器博而用逺早登禁路廷臣無
出其先乆預政機天下實受其賜嘉有功於社稷俾正
位於台衡丙吉有聲獨擅邊書之備王商多質有嚴漢
相之威念其行李之勤處以真祠之逸陞華秘殿庶便
於諮詢陪賦爰田用昭於物采於戲留侯知足願遺人
事之勞南仲將歸毋憚簡書之急其全明哲以保功名
可特授觀文殿大學士太一宫使依前光禄大夫　制
曰國猶置器安危之勢相形治若循環文質之宜迭用
方更張於初載盍圖任於老成人皆曰賢政將焉往太
中大夫守中書侍郎徐處仁秉心強固守道端方器博
而周知輕薛宣之方畧材全而藏用陋黄覇之功名尚
猶黄髮之詢實慰蒼生之望朕恭承聖訓嗣守丕基思
藝祖之艱難法仁皇之忠厚周封干八百國當謹守於
輿圖漢制三十六條期盡遵於軌迹欲興聖統無踰老
臣庸登在揆之崇兼列東臺之侍並贈爵邑昭示寵光
於戲多難以興在勉強而行道無為而治期垂拱以仰
成其蹈古人之為毋負天下之舉可特授通奉大夫太
宰兼門下侍郎　翰林院學士何㮚守尚書右丞御史
中丞許翰同知樞宻院事梅執禮除翰林學士陳過廷
除御史中丞僉書樞宻院事宇文虛中除資政殿大學
士知青州尚書右丞李棁除資政殿學士提舉南京鴻
慶宫
四日昨覃恩指揮内文臣中大夫轉太中大夫武臣承
宣使轉節度使者並與回授　臣僚上言太中大夫提
舉嵩山崇福宫王安中資性奸回善自縁飾任數挾詐
力圖進取始以小官附㑹梁師成而進毎懷罔上之心
不顧事君之節安中以輔臣當閫外之寄其任可謂重
矣内則締交王黼外則求合蔡攸童貫論奏者莫非諛
説之言稱頌者莫非祥瑞之事至於敵情變詐朝廷所當闗
防軍民利病朝廷所當撫恤並未嘗有一言及之洎安
中還朝坐席未暖敵兵長驅而來使近畿與河朔之民
被刧掠者室廬焚蕩資財悉空父子骨肉肝腦塗地仰貽
陛下宵旰之憂皆安中等公肆誕謾助成邊患所致其
罪不在於梁師成譚稹之下尚以從官宫祠未厭公議
伏望明正典刑奉聖旨王安中帥燕日乆藥師結構叛
命並不譏察懷奸庇悪迹狀甚明罪大責輕言章未已
速將上取旨重行貶竄奉聖旨王安中責授朝議大夫
秘書少監分司南京隨州居住　宋㬇除發運使莫儔
差權直學士院王藩罪大責輕可瓊州安置孫覿妄言
太學生伏闕事可别與差遣李光除侍御史日下供職
五日監察御史胡舜陟言伏見平燕以來爲宣撫使者
童貫蔡攸王安中譚稹是也共成邊患㡬喪社稷貫等
皆責官而貫居池安中居隨稹居房獨攸任便居住臣所
未喻若以攸扈從上皇不可使離行宫比為攸計則善
為上皇計則未善也攸依上皇廢格責命必隨車駕至
都巧謀奸計復竊恩寵此臣所謂為攸計善也彼得罪
於天下人人皆欲魚肉之使侍上皇蒙眷任如舊人心
愈不平萬一有小變上皇寧免驚憂如邦人欲擊李邦
彦之類臣所謂為上皇計則未善者此也攸自知罪惡
暴白公議不容使朝夕在上皇側而思為自全之謀無
所不至必如封倫在唐反覆變詐三宫見賣使太宗父
子兄弟間自為矛盾此尤非國家之福也陛下孝事上
皇以天下養人無間言雖有封倫輩何所施其喙要之
奸邪可畏不得不預為之備然則今日赫然下詔令攸
某州居住可乎恐其悲辭乞憐於上皇而謫居指揮有
時不行臣愚區區欲降睿旨備列前後臣僚論列攸罪
狀及封章所言者悉奏上皇使聖意曉然知公議之不
容如此留之非徒無益適足致害上皇必棄絶之朝廷
謫居之命得以行則上皇於朝廷不以私恩撓法而朝
廷之威令亦不屈於臣下不亦善乎奉聖旨候攸到
京三省取旨施行　制以檢校少傅奉國軍節度高俅
扈送上皇宣勞既乆加檢校太保進封簡國公餘依舊
　折彥質除徽猷閣待制充樞宻都承旨
七日開封少尹田灝特除直秘閣差充宣諭使司叅謀
官門下侍郎趙野充道君太上皇帝行宫奉迎使蔡攸
充副使皇帝上道君表臣桓言一逺宸顔再更月律望
雲飛而結想徯日御以言旋春序向闌暄和在候恭惟
道君太上皇帝儲神昭曠熈命穆清化洽區中治已超
於振古心遊物表道自妙於叢霄惟翼衛於百神宜駢
臻於萬福恭念時巡之乆豈無順動之勞方天地之晏
清頋邦畿之寧謐夙馳使介冒貢誠忱伏望回鑾馭以
安行泝龍舟而利涉致天下之養申微願於晨昏得四
海之歡慰羣心於黎庶瞻望行闕臣無任云云謹遣皇
弟太保䕶國武昌軍節度使景王臣杞通議大夫守門
下侍郎臣趙野安徳軍節度充上清寳籙宫使臣鄭成
之上表奉迎以聞
十日聖旨擷景園可改作宫以居太上皇后又詔寧徳
宫以壽祺殿為名　臣僚上言追贈司馬光太師實主
上初政所先天下甚幸光之子康卒康孤植不幸亦卒
光之後再絶復立族子楨為康之後去年楨亦卒止有
一過房子方七八嵗康之妻張氏今八十嵗主光祭祀
去年赦恩應遺表恩澤未出官身亡者許再推恩光有
他孫授遺表恩未出官卒方乞再奏楨而楨不幸繼有
指揮十年後者悉該釐革楨雖有子亦不得霑預光之
後無人食禄已十五年矣伏望以光遺表奏孫之官移
奏見存曽孫使之世禄不絶光姪孫朴見任宣教郎
亦乞除授河南府差遣使之炤管光家以稱詔書追贈
之意奉聖旨特依其司馬朴差同判西京國子監
李邦彦差提舉西京崇福宫葉夢得差知東平府李回
鎮江府王靚平江府曽開潁昌府
十一日發運判官陸寘落職送吏部以不迎上皇駕也
　臣僚上言臣近蒙朝廷差往京兆鄜延招集兵馬事
畢甫還未獲賜對伏聞太上皇后還闕有日有司涓日
車駕出迎見陛下孝治之心足以風動四方甚盛徳事
也然道路之間口語藉藉以謂陛下欲開宣徳門奉太
后歸大内同聴政事有耳目者無不驚駭自古妃后撓
權未有不貽禍外家者載在方冊班班可考太上皇后
聰明仁聖豈肯為此必奸邪自营之計陛下欲曲盡其
私奈陷母后於不義何竊惟國朝以來如明肅之佐仁
祖宣仁之佐哲宗皆在㓜年之際非陛下今日比也陛
下育徳東宫累年於兹仁孝恭儉聞於天下即位之始
四方萬里同心戴舜當金人擁兵渡河直造京國方是
之時宗社之危甚於累卵陛下獨奮乾綱毅然有躬行
天討之志敵方請和陛下愛恤生靈神武不殺俯從其
請尋盟修好措天下於泰山之安可謂中興之主豈如
仁祖哲宗㓜冲之際而須母后共政乎況太上以神器
付元嗣陛下以適長嗣大統天下之際其誰敢私傳不
云乎天無二日民無二王陛下當順天之心從民之望
躬親聴斷以詢大義欽承太上詔旨奉太上皇后歸寧
徳宫以盡孝養之道乃所以為外家之福也萬一太上
皇后過聴浮言而欲為此恐墮奸邪計中奸邪之人衆
所深疾請以近事言之前日京城圍閉疑有為之内應
者軍民士庶不勝其憤伏闕獻書十數萬衆不期而集
取其所惡食其肉碎其骨膾其肝而後已此豈行其私
忿也哉皆為陛下社稷計也恭惟陛下踐位以來再造
宋室豐功厚徳天人所歸太上皇后義當退聴以稱靜
正之徳闈外之事不宜預聞書曰牝雞之晨惟家之索
可不戒哉朝廷公卿百執事之列當以死爭之陛下辨
忠邪而誅賞之不然則蕭墻之禍起於肘腋而敵人亦
觀釁而旋至矣陛下如不以臣言為信願詔執事之臣
召三事大夫而問之召羣黎百姓而問之召三軍而問
之然後以其言上達太上皇后而審擇處焉天下幸甚
聖旨劄與寧徳宫内侍　梅執禮除吏部尚書蔣猷兵部
尚書李彌大刑部尚書翟汝文翰林學士李回禮部侍
郎孫傅給事中韓駒中書舍人李皓除徽猷閣待制知
鎮江府胡安國起居郎馬㳙起居舍人曹輔監察御史
胡直儒工部尚書張慤户部侍郎候邊事寧日赴闕
十二日監察御史余應求言臣聞重爵位則多士勸慎
用人則朝廷尊盖與之不重則下輕上爵易於用人則
去之必速此理之必然者近年朝廷此弊尤甚末流至
今未之能革陛下臨御甫二月爾凡用四宰相九執政
列侍從者十餘人初不慎取故去之必速近日除用尤
為超躐有趣召未至而已屢遷者有未著功效而先與
峻職者有自閒廢徑為侍從者有取其一言解褐為師
儒者有一日差除至二十餘人者其人之賢愚能否固
未暇論然視爵位亦太輕矣用人亦太易矣夫賢才之
士有可不世用者如湯之伊尹高宗之傅説不過一二
人而已未聞當時之百執事衆皆然也方今名器冗濫
而未清仕進僥倖而未抑誠冝大有剗革以新初政乃
復輕易如此臣竊惜之願詔執事特加詳慎毋具備官
僚毋超躐除授毋狃私授毋用非才使綸綍之下當人
心無煩言則朝廷清而多士勸矣取進止　監察御史
余應求等言伏覩太上皇后先還京邑訪聞欲由宣徳
門入内禁中道途之言固未可信竊惟太上皇帝謙虛
退託以宗廟社稷禪授於陛下退居舊宫此帝堯之大
徳也太上皇后内助協謀之力居多必能上體太上皇
帝聖徳決無此議萬一有之於禮為未安臣等據禮婦
人從夫自天子至於庶人一也太上皇帝既居龍徳則
太上皇后無居禁中之理願依前降詔奉迎居寧徳宫
實與龍徳事體相類不至違悖以明夫婦之義以厚母
子之儀以正朝廷之典不勝幸甚取進止　奉聖旨宋
伯友吳徳休王俅並不前去迎接肅王如肅王不到其
逐人逺竄海島
十四日詔曰初嗣厯服適遇艱難賴天之靈敵人悔禍
永惟士大夫之議擐甲胄冒矢石扞禦勤王卒用有就
朕甚嘉之夫有功不賞有罪不刑雖堯舜不能以化天
下朕操威福之柄馭賞罰之權不愛高爵重賞以待戰
士其令有司速第立功將士以名來上毋以愛憎為高
下務在必當庻㡬賞不踰時感勵思奮協圗康功今後
非有軍功戰功及實有勞績人外並無恩倖非泛轉官
賞賜布告逺邇使明知朕意　錢葢除户部侍郎　制
自太宰徐處仁以下以上即位推恩遷秩有差
十五日聖旨南劒州進士鄧肅通州進士任申先常州
布衣鄒柄並特補承務郎發來赴闕令引見上殿　道君
太上皇帝誥予夙心慕道託神器於嗣聖丕承天命喜
無所喻然有恭謝難即燕安舟御東來重煩有司衛兵
僅滿三千庶事草剏固可知也及邊吏弛備敵騎犯闕
行宫邈在淮泗而都城盡閉道路隔絶深自惟念恐貽
嗣聖之憂故留浙兵以自衛至于止粮綱截逓角皆私
憂過計恐資敵耳縁此三事奸人乗間造言縁飾形似遂
致朝廷之疑毎見臺劄名勅州縣而實及予躬興言及
此不覺流涕比縁嗣聖遣宋㬇賫書至行宫遂得通父
子之情話言委曲坦然明白由是兩宫釋然胸中無有
芥蔕重惟宗廟再安雖賴大臣翊賛之助至若使予父
子之間歡然而無纖毫憂疑者㬇竭力為多也傳言求
忠臣於孝子之門若張仲在周而宣王有成功信孝子
錫類之效矣㬇周旋兩宫庶㡬古人有足稱者因書其
事以賜宋㬇云
十六日詔曰朕承道君太上皇帝付託之重即位十有
四日金人之師已及都城大臣建言捐金帛割土地可
以紓禍賴宗社之靈守備勿缺乆乃退師而金人要盟
終弗可保今肅王渡河北去未還尼瑪哈深入南陷隆
徳未至三鎮先敗元約所過殘破州縣殺掠士民朕夙
夜追咎何痛如之詔元主和議李邦彦奉使許地李税
李鄴鄭望之悉行罷黜又詔种師道姚古种師中往援
三鎮祖宗之地尺寸不可與人且保塞陵寢所在誓當
固守朕不忍陷三鎮二十州之民以偷頃刻之安與民
同心永保疆土播告中外使知朕意仍劄與三鎮帥臣
　臣僚上言契勘朱勔父子倚藉權勢妄作威福固非
一日其平江府并二浙諸州縣自通判以上往往盡出
勔門氣焰薫灼無所不至又聞勔家收飬亡命逃軍至
數千人每遇朔望門人使臣羅列廷下腰金者不下三
數百人二浙之民既罹荼毒又惡僭侈平昔莫敢誰何
姑以避禍而已臣近拘截舟船應付行宫其諸王帝姬
倉卒有止乗草籠網船東下者而朱勔之子汝賢汝功
妄作名目貼占上等座船十餘隻船載所藏黄金等物
盡歸平江至以餘舟尚能與女壻胡締親家劉燾船家
前去體問得朱勔父子叔姪家資無慮數千百萬前日
金人侵侮深入上自乗輿供奉之物下至臣僚民庶之
家悉裒聚以應一時之急豈容奸蠧之人輒爾倖免欲
望特降睿旨自闕下選差清強官委之取便路前去體
究二浙見任官如有不經由三省宻院直降指揮差注
者並一面先次放罷如有雖係朝廷指揮而來歴本由
勔父子者即行體量倘不作過且留在任若有作過違
法害民者具名奏劾重行典憲至於招納亡命亦許所
委官根究指實隨即措置其見在家資並乞直取以助
國計田宅兼行拘收庶以少謝東南平日被害之民奉
聖旨兩浙州縣應縁交通朱勔騷擾害民官吏並令本
路漕臣程昌弼顧彦臣體究取索先次放罷差官兼權
具申尚書省其應朱勔家召募到花石綱人兵并揀充
廂禁軍仍用拘收朱勔家財先次支與招軍例物直取
朱勔家資拘收田宅依奏令本路摏管申取朝廷指揮
恭秘書省校書郎陳公輔奏恭聞太上皇帝聖駕將還
中外欣慶此陛下孝誠所感天下之幸也然或者以謂
上皇左右有懷奸之臣構造言語離間陛下父子致有
疑心臣竊惑之仰惟太上皇帝臨御日乆去冬金人侵
擾因厭萬幾之繁遂欲内禪而陛下天性至孝感泣退避
慈諭數四方即大寳此與唐睿宗因星變而答天戒太
子皇懼入請事體稍類豈比明皇幸蜀肅宗自即位於
靈武哉是冝父子懽好之情雖千萬年不復有疑矣若
乃陛下改更諸事進退大臣賞善罰惡興利除害皆以
宗廟社稷為念合天下公議所以奉承上皇詔旨豈有
私意耶雖使奸臣離間百端而上皇仁慈陛下孝徳二
十餘年人無間言豈一旦能入哉且父子天性也上皇
於陛下親邪於羣臣親耶臣謂上皇之親無親於陛下
也臣恐臣僚未悉此意或因道路相傳之言惶惑聖聴
致父子間自有此疑此大不可也況上皇聰明勇智寛
仁豁達不防奸邪浸以欺惑既已痛自感悔斷然不疑
以神器授之陛下方在位時已自下哀痛之詔追惟已
愆引咎興嘆大革弊端蠲除宿害質諸天地不復更易
雖禹湯罪已周公改過何以復加陛下今日所行盡遵
行上皇去年十二月詔書也臣恐趙野輩不能委曲為
陛下感激敷陳欲乞更擇重臣節次往前路迎候萬一
上皇聖意少有所疑即當懇切備述陛下篤孝之誠一
一開具去年詔書與今日奉行之意實無少異至於誅
逐奸惡明正典刑乃深憤羣邪誤國致上皇有遜位南
幸之事雪君父之恥孝莫大於此也上皇英睿剛決倘
詳此意何至有疑哉然後奉迎之禮備加隆盛陛下鑾
輿親出近郊后妃嬪御親王貴戚下至百官公卿士庶
耆老皆當往迎俾聖意悟前日之去匆遽如彼今日之
歸尊榮如此自非陛下堪任託付之重使冦難稍平京
師人安政事修舉人心歡快能如是乎以慰悦上皇之
心方知此時為天子之父尊之至也自還宫後凡百供
奉之物陛下過為儉約上皇務極隆厚著為令式使四
方具知陛下處已之薄奉親之厚以勸天下之孝仍乞
於人臣中選端正之士有徳行學問全忠孝大節者輔
賛上皇日侍燕閒開導聖心窮天人性命之真脱然不
復以天下事累已嗇神歛明治心養氣用保無疆之壽
豈不善哉臣聞堯舜之道孝弟之至通於神明光於四
海無所不通陛下貴為天子唯父為尊得盡生事之禮
誠天下之樂不可有加臣愚伏願陛下躬堯舜之孝至
誠盡道以事其親父子間洞然無纖介之嫌固足以感
動上皇之心而讒邪不入慈愛愈隆則天地百神保佑
將見陛下全萬年人子之孝上皇享萬年天下之養宗
社増休生靈蒙福自今以始豈有窮哉臣一介微臣非
有言責然區區愚忠夙夜不忘愛君憂國之心故前後
屢以狂言上干天誅今又不避僭越之罪竊意議及陛
下父子之間死有餘責伏惟睿慈特賜裁處奉聖旨陳
公輔除見闕諫官　臣寮上言恭惟太上皇帝臨涖天
下二十六年憂勤政事倦於萬幾乆有傳位聖嗣之意
比縁金人内侵兵革方興發於誠心俾領開封牧付以
軍國之事則是傳位之本旨也夫以上皇英明果斷獨定
大議巍巍盛徳比同帝堯在廷之臣無能仰賛睿决者
而誠心退托之意未孚於天下何以昭示後世見上皇
之用心哉願下明詔推原盛徳宣布中外以稱陛下尊
崇孝養之意著在史冊垂之無窮天下幸甚奉聖旨依
奏　知樞宻院事李綱奉迎太上皇於南京賜玉帶金
魚古象簡初道君以正月三日夜乗船出通津門獨蔡
攸及内侍數人從以舟行為緩則乗肩輿又以為緩則
於岸側得小船乗載是夜行數百里扺南都館於亳州
州宅中市驢騾乗之至符離始登舟及泗上少憩宇文
粹中及童貫高俅之徒始至童貫以勝㨗兵三千扈從
渡淮如維揚高俅以禁衛三千留泗上控扼淮津既抵
維揚父老邀車駕不可渡江而道君決意南幸遂如鎮
江道君太上皇后居揚州皇子帝姬皆流寓沿途州縣
聞賊退多先歸者初行宫以都城圍閉止絶東南逓角
又止東南勤王之師又以綱運於所在缷納泗州官吏
以聞朝廷不以為然道路藉藉且言有他故而太學生
陳東上書乞誅六賊指蔡攸童貫朱勔高俅盧宗原於
是議遣聶山為發運使宻圖之山請詔書及開封使臣
數十人以行右丞李綱白上曰此數人者罪惡固不可
恕然聶山之行恐朝廷不當如此措置昔肅宗欲發李
林甫墓李泌諌曰其如明皇何肅宗抱泌頸泣曰思不
及此山之所圖果成驚動道君此憂在陛下使所圖不
成為數人所覺萬一挾道君於東南求劒南一道陛下
何以處之上感悟曰奈何綱對曰不若罷山之行顕謫
童貫朱勔盧宗原之属陛下降詔蔡攸委令勸道君去
此數人者早回鑾輿可以不勞而事定上以為然山乃不
果行童貫等亦相繼而去道君皇帝喜李綱之來故有
是賜
十七日徐秉哲除殿中侍御史吕好問左司諌崔鶠右
正言李擢李㑹師驥並與外任孫覿唐重日下出門
知樞宻院李綱奏京城四壁提舉守禦官以下計八百
八十三人隨龍人别作施行外奉聖旨並與等第推恩
　監察御史余應求奏臣聞昔晉文公既立賞從者之
勲而介子推不言禄謂貪天之功以為已力義罪賞奸
上下相蒙後世賢之夫臣之事君有義命焉貪天之功
為已力是無命也義罪賞奸上下相蒙是無義也有一
於此罪莫大焉臣復聞昔者英宗登極韓琦嘗専策立
之功掩慈聖光烈之大徳矣時富弼辭轉官之䟽有曰
安得如韓琦等後來之功效深切著明盖譏之也哲宗
登極蔡確又専策立之功掩宣仁聖烈之大徳矣時王
巖叟行謫命之詞有曰大母立孫乃敢貪天之力蓋罪
之也雖然慈聖之謗當時已明宣仁之謗至今未冺忠
臣義士為之痛心疾首二臣之罪大矣恭惟太上皇帝
臨涖天下二十有六年憂勤政事倦於萬㡬乆有傳位
聖嗣之意道路之人罔不聞知比縁金人深入兵革方
興發於誠心以陛下領開封牧付以軍國之事則是睿
志先定傳位之本旨也道途之人咸知聖意所起跂踵
朝夕冀聞大號是時呉敏給事黄門寓直翰林當草傳
位之詔即用為門下侍郎天下之人因言敏首建大謀
由是策立之功獨歸於敏而上皇誠心退託之意未孚
於天下夫父有天下傳歸于子此古今之通義而上皇
聖意之先定者也陛下毓徳春宫十有一年天人之望
允属宗社之託已固禪授之際誰敢異議者若敏果有
此言亦人臣之職當然耳尚何功之足云若獨斷於上
皇之意是乃貪天之功也不兩月為樞府宰相叨竊大
位意得色驕受此名而不辭得不愧於忠臣義士之心
乎況敏天資懦弱暗於事機受任以來依違茍免謨謀
智畧曽未有聞比者王旅既集軍聲大振不能仰賛睿
決挫此敵師乃同衆人堅守和議而又懷私謀身植黨
庇奸聲名日損天下失望欲望聖明罷敏政事黜其策
立之功然後下明詔推尊上皇誠心退託之本意以明
父子之恩以正君臣之義以為人臣貪功竊位者之戒
取進止
十八日御史中丞許翰言恭覩陛下自膺受大位獨奮
乾剛誅流奸凶四方之人莫不鼓舞獨朱勔父子未就
殲夷士論猶鬱勔肆奸惡踰二十年専以奇技滛巧熒
惑朝廷花石之供毒流海宇竭百姓膏血罄州縣帑藏
一門之内建節正任厮役婣親悉補官爵權傾中外濁
亂朝政名為應奉御前其實般入私室錢穀出入不許
驅磨計其奸贓擢髪莫數臣近嘗論奏方今兵興之際
上下匱乏宜修理財之政當自東南始雖諸局支用難
以稽察而有司帳籍尚可驅磨欲望陛下擇有風力清
強官就兩浙近便處置司追攝勔父子並其姪汝翌汝
賢等及自來専一應付嘗為監司守令力能刻剥生民
助其凶焰除徐鑄王汝明蔣彛已死亡外令前發運使
盧宗原陸寘前兩浙提刑王仲閎胡邃前兩浙提舉常平
趙霖前知平江府應安道通判陸㮤許撡司録周杞前
知常熟縣宋晦前知華亭縣黄昌衡淮南運使俞賙前
知秀州周審言并諸司人吏已未出職並乞勾赴所司
一就勾勘根磨自來應付過錢物計其家資盡行籍沒
内有百姓田元係強奪侵占者據契撥還勔父子罪惡
滔天非正典刑戮之藁街不足以紓東南士民怨憤之
氣上項官吏各具罪犯取旨黜責施行聖旨特免根治
見任人並罷胡邃放罷送吏部王仲閎俞賙周審言落
職陸寘許撡周杞宋晦並送吏部　臣僚上言伏見三月
十五日聖旨朱汝賢汝功汝楫汝翼汝舟並與守本官致
仕吏部供到朱汝賢係慶陽軍承宣使朱汝功係拱衛大
夫靜江軍承宣使朱汝楫係拱衛大夫華州觀察使朱
汝翼係朝奉大夫直龍圗閣朱汝舟係拱衛大夫明州
觀察使臣竊詳陛下即位以來并逐奸凶已正典刑而
蔡京王黼子弟族人職名爵秩例從降貶四海莫不欣
快而朱冲父子竊弄威福肆為奸貪無所不至引用羣
小自監司以至州縣徧滿東南士民怨憤孰不扼腕今
朱冲既死䘏典未經追奪而勔止放歸田里今又使子
孫以崇階美職退歸里巷恐非陛下誅鋤奸凶愛惜名
器之本意伏望悉行追奪以為僥倖小人之戒奉聖旨
朱勔令衡州居住朱汝賢汝功汝舟汝楫並與武功大
夫餘官追奪朱汝翼落職内朱汝明仍落邊郡並令隨
侍朱勔所在州府差人管押前去朱勔孫閤門宣賛舍
人朱􁀙朱繹朱約朱絢朱緯朱緩閤門祗候朱綽朱紳
並落職隨侍前去
十九日駕出郊迎奉太上皇后
二十日張孝純陳遘詹度守城有功張孝純陳遘並除
資政殿學士詹度除資政殿大學士　知澤州高世由
除直龍圖閣通判時敦除直袐閣以敵至能保州城故
也　章思永除監察御史　上皇宻表奉行玉清神霄
保仙元一六陽三五璇璣七九飛天大法都天教主臣
佶誠惶誠恐頓首再拜上言髙上玉清神霄九陽總
真自然金闕門下臣曩者君臨四海子育萬民縁徳菲
薄治狀無效致干戈並興弗獲康靜以宗廟社稷生靈
赤子為念已傳太寳於今嗣聖庻㡬上應天心下銷兵
革所冀遐邇歸順宇宙清寧而基業有無疆之福中外
享昇平之樂如其兵戈戢偃溥率安康之後臣即甘心
守道樂處閒寂願天昭鑒臣敢妄言若將來事定復有
改革窺伺舊職獲罪當大已上懇祈或未至當更乞重
降災咎止及𦕈躬庶安宗社之基次保羣靈之福五兵
永息萬國咸寧伏望真慈特賜俯鑒臣謹因神霄值日
功曹吏王撡宻表一通上詣神霄玉府玉清引進仙曹
伏候告報臣誠惶誠恐頓首再拜以聞
二十一日駕詣寧徳宫朝見太上皇后　勅扈從上皇
行宫官吏等乃者上皇南幸淮浙朕方懍然固守宗廟
恭念行宫跋履山川蒙犯霜露夙夜思慕恨不能從實
賴忠良代朕宣力悉心扈衛迄保安寧今鑾輿將還天
下共慶有功者賞衆無間言應扈從行宫官吏已詔有
司候還京日優加賞典除有罪之人迫於公議行遣
外餘令臺諌並不得以今日降詔前事彈劾其有願在
外居住者聴故兹詔諭想冝知悉又詔遣陳求道賫銀
絹支賜扈從將校軍兵仍賜詔諭　孫覿差知和州朱
勝非與郡盧襄除兵部侍郎
二十二日聖旨布衣上書或有可行者作速施行使民
庶知朕能用直言之意　監察御史余應求言近年臣
僚陳請乞不𨽻臺察者如東西兩閣門客省四方館不
𨽻察之類並乞依舊施行奉聖旨依奏
二十三日臣僚上言伏見江南東路轉運副使曽紆福
建轉運副使趙岍唐績提舉市舶張佑提舉廣東香鹽
黄昌衡提舉京畿常平陸㮤皆縁交結權倖以躐取名
位邪佞凶惡素無廉聲皆不足以當一道之寄岍績連
任福建漕臣朝廷近差陳磷等為代遂通賄賂於梁師
成以造茶為名不肯離任佑乃泉州大商今市舶廨舍
在泉州背公營私何往不可贓汙不法民受其弊昌衡
㮤皆朱勔上客昌衡頃知秀州華亭抑勒人户依等第
科買白鶴毎隻至有百餘千者自秀州至蘇州花石珍
禽絡繹不絶遂就除本州通判益肆掊取㮤知平江長
洲専一勾當朱勔家事抑勒上户為朱勔佃田枷項承
認至破家蕩産猶監錮不已良民子女必為勾至田園
膏腴者竭力攘奪以搜㝷奇玩而發人籠篋者有之以
訪求古物而掘人墳塜者有之紆故相布之子因諂事
内臣王珣進職賜帶頃任真州鎮江通判皆以本州倡
女自隨替罷挈之而去帷簿荒穢父子聚麀尤為清議
之所不容伏望盡行竄斥以正刑書奉聖旨曽紆趙岍
唐績張佑黄昌衡陸㮤並放罷送吏部内有職人仍落
職
二十五日臣僚上言右文殿修撰京東轉運副使王子
獻憸佞無恥諂事李彦以公田刻剥於民夤縁進職京
東之民欲食其肉又諂事趙良嗣移漕燕山負權恃勢
畧不事事為言者論奏降黜以趨媚李彦不旋踵還秩
復使京東提舉京西北路常平李端愿巧倖便佞奴事
李彦貨賂交通無復廉節屢為辟薦以常平與之乃強
罷見任人李處遯在京西一路搔動民不聊生伏望並
賜罷斥奏聖旨王子獻李端愿並放罷送吏部王子獻
仍落職　監察御史胡舜陟奏西清次對之官天子侍
從之臣也非文學足以備顧問徳望足以儀朝廷者豈
容冒居自崇寧以來宰相之子例為此官既除修撰即
遷待制有如階官指日轉行名器之輕也如此祖宗之
時宰相之子官至正郎者猶少趙普王旦為相十二年
子猶白身此蓋不欲使貴胄與寒畯爭進所以服人心
也至蔡攸始為待制士論駭之其後乳臭童稚目未知
書綺襦竹馬方務嬉戲而官已列禁從蔡京王黼之子
今已落職而鄭居中之子修年億年劉正夫之子卓民
阜民余深之子章白時中之子彦暉或為待詔或為直
學士官品崇赫而人才駑下何以稱之有害國體取笑
中外伏望悉褫其職以協輿論奉聖旨並落職　監察
御史胡舜陟奏陛下以大臣誤國悉行罷黜如李邦彦
主和議李棁李鄴鄭望之奉使許地是也有索金銀於
民間而措置乖方為國歛怨莫如王孝迪今猶以秘殿
峻職出守巨藩臣所未喻按李孝迪天資庸陋無一可
用為禮部尚書則禮部之事廢為吏部尚書則吏部之
事廢為翰林學士則文詞踈繆取笑四方其不才如此
豈宜參預大政苐以李邦彦婣家驟引為中書侍郎當
國家多難之際曽無一言之補及索金銀而國人以陛
下即位之初遭此變亂皆願效死以濟緩急又豈愛其
寳貨哉但詔温語勸諭無不可者孝迪輒大書巨榜掲
於通衢以金人殺掠刼僇為詞恐脅士民而不知辱國
已甚又趣之太急使之告訐里閈之間無不怨憤所從
官詣權貴之家差牒未授降官已至士人皆笑其昏妄
無所可用一至於此使臨方面民亦受害伏望特賜罷
斥奉聖旨王孝迪放罷　門下侍郎趙野奏蒙陛下差
委奉迎上皇事與志違進退失據若即乞身引退恐涉
避事之嫌若不具布情實議者必以臣為貪位固寵恬
不知恥尚因使事以茍榮禄伏望陛下俯察愚忠保其
素守特降睿旨許臣候奉迎上皇囬日守本官致仕或
在外宫祠奉聖旨所請不允　監察御史余應求奏伏
覩去年十二月太上皇帝下詔有曰縉紳賢能陷於黨
籍政事興廢拘於紀年臣於此有以仰見太上皇帝聰
明仁聖憫黨人之流落鑒法度之拘畏欲兼收並用革
而通之以示天下之至公也今陛下克紹太上皇之美
意已贈司馬光等官及遵奉祖宗法度矣臣愚謂如黨
人之未歿與其子孫可録用者願令有司條具以聞夫
太祖太宗與熙寧元祐紹聖之所行者皆祖宗法也損
益因革不可偏廢願詔朝廷置司講畫取其得於中者
而行之以稱太上皇之明詔不勝幸甚
二十六日臣僚上言契勘前日金人圍汴朝廷下諸路
調集夫兵起發財物而監司守令奉行不一適以擾民
姑以所聞江西一路言之調發科配縣各為政或㮣勒
編户應募為勇敢或遂用税籍敷出僱夫錢此州縣所
行也或朝廷抛糴數外别作名目復糴數十萬斛而未
嘗有本錢或詔令已罷非泛抛買而遣官催促起發如
故此漕司所行也或起諸處嵗額合用錢而聚寄於廨
宇所在属縣此倉司所行也或令州縣盡數起發槍仗
手資給發遣或令諸縣且教閲槍仗手别聴指揮此憲
司帥司移檄之異也凡此數端乃其大者民間洶洶一
日數驚伏望聖慈特降睿旨早賜戒戢如諸路有似此
去處亦乞依此施行取進止奉聖旨依奏　知樞宻院
李綱劄子臣昨任太常少卿日於去年十二月二十八
日上殿劄子論事内一項言金國遣使有所邀求其他
可從惟求割河北之地雖尺寸不可許但當答以祖宗
境土為人子孫固當守之且河北燕山接境賴塘泊以
為固今割以與之則險阻之地盡在彼疆何以立國當
擇使以死爭之其後金人入境遣使議和李棁鄭望之
等實任其事而金人所湏以親王宰相為質還歸朝人
割三鎮地索金銀物帛之數後與李邦彦等廷爭以為
宰相當往而親王不可往歸朝官當與而三鎮之地不
可與金銀物帛犒師之數當量力以畀之不然後且
有悔當時議論與羣臣不合因再拜乞罷蒙陛下厚恩
撫慰再四俾専治兵方時艱難不敢力請至於誓書之
類並不與聞然猶有力留三鎮之詔以待勤王之師俟
其大集因欲以將帥之意檄軍前以改誓書既而姚平
仲妄作小衂臣亦罷斥而三鎮之詔遂行方金人退師
已逺挾質以往必期於得地而後已如三鎮果下則異
時河北河東必不能守宻邇畿甸宗社可憂萬一三鎮
為朝廷固守不下彼必挾親王以行陛下手足之愛何
以為懐由是觀之當時計議奉使之臣得不深罪自金
人退師後數日方遣兵防扼不復尾擊葢以親王之故
然而金人本約親王至河而反今已爽約又沿路屠僇
横屍滿野則和議盟約已不可守異時既得三鎮别求
釁端不旬日而至城下其患豈淺淺哉今雖遣姚古种
師中渡河為三鎮聲援然相去金人二十程緩不及事
臣恐三鎮民心搖動或不能守將來建置帥府與之對
壘當於何郡控扼當用何兵蓄聚粮草當以何法遣師
命將當以何人夫四者不可不預為之隄防臣昨已具
劄子奏聞乞令元建議臣僚措畫未蒙施行當今所急無
大於此願下臣此章令在廷之臣集議其所長而施行
之天下幸甚　太宰徐處仁劄子臣聞早建太子所以
重宗廟社稷不忘天下也立嗣必子所從來逺矣昔漢
文帝從代而即位纔數月之間有司固請預建太子唐
太宗内禪未踰兩月亦立太子何者當危疑之際所以
正國本繫人心也恭惟皇帝陛下毓徳宸闈年垂一紀
仁孝聖哲日聞四方天下莫不歸心故一旦金人入境
天步艱難太上皇帝舉神器以属陛下而人無異議天
下貼然數旬之中敵師宵遁社稷再安者蓋以陛下種
徳之逺人心素歸故也然而猾夏之後國威實行尚聞
頗有不自安之人胥動浮言震驚於衆臣愚竊以謂非
早定元子之位無以鎮之臣不勝大願則古者預建國
本以幸天下如蒙察允即乞降三省宻院速下禮部太
常寺討論典禮施行臣昧死取進止奉御札批付三省
二十七日迪功郎范宗尹奏竊謂方今天下之事可革
者甚衆而欺罔之風革之尤不可緩夫鹿之與馬相去
逺矣趙高謂鹿為馬而二世惑焉者葢以天下而欺一
人故也以天下而欺一人其禍可勝言哉臣觀國家自
崇寧以來上自宰相大臣下至州縣賤吏莫不以欺妄
相高是以財用匱竭生靈愁痛災異數見盜賊羣起而
道君不知也前日之禍職此之由今陛下纉紹之初國
步艱難之際正當明目達聰之時而臣下尚有肆為欺
罔者使此風復熾則天下之禍將有甚於前日者矣臣
願明詔䑓諫自陛下即位以來中外之臣有曽為欺罔
者事無巨細已敗未敗悉仰檢舉彈奏以聞然後聲其
罪於天下而重加誅責使天下曉然知欺罔不可復為
則陛下深仁厚澤得以下究矣取進止奉聖旨出榜朝
堂　宰職奏事延和殿進呈車駕出郊迎奉道君儀注
耿南仲欲盡屏道君左右内侍然後車駕進見李綱以
謂不若止依常法不必如此示之以疑必欲過為之防
恐却有不可防者南仲曰易曰或之者疑之也古人之
疑有所不免綱曰古人雖不免於疑然貴於有所斷故
書有稽疑易曰以斷天下之疑倘疑情不解如所謂竊
鈇者則為患不細南仲紛紛不已綱曰天下之理誠與
疑明與暗而已誠則明明則愈誠自誠與明推之可以
致於堯舜疑則暗暗則愈疑自疑與暗推之其患至於
有不可勝言者耿南仲當以堯舜之道輔陛下而其人
暗而多疑所言不足深採南仲怫然而怒既退再召對
於睿思殿南仲起奏曰臣適遇左司諌陳公輔於對班
中公輔乃二月五日為李綱結構士民伏闕者豈可處
諌職乞送御史臺根治綱奏曰臣適與南仲辯論於延
和殿實為國事非有私意而南仲銜臣之言故有是奏
伏闕之事陛下素所鑒察臣不敢復有所辯但以非才
冒處樞輔仰荷特達之知未能有所補報區區素志欲
俟敵兵出疆道君鑾輿還闕然後求歸里閭臣之願也
今南仲之言若此臣豈敢復留願以公輔事送有司臣
得乞身待罪上曰卿不須如此於是綱出居啟聖院不
歸府入劄子求去章凡十餘上皆批答封還不允差御
藥宣押送朝及押赴宻院治事
二十八日少宰呉敏劄子伏見太學生陳東遭遇聖朝
忠義憤發首陳去奸之義繼上用賢之請陛下虚已即
聴其言剛克沈潛或久乃施行東之被奬今適其時伏
望録東之誠加以官使以諷在列奉聖旨補迪功郎賜
同進士出身與太學正録差遣　監察御史胡舜陟奏
竊觀陛下踐阼之初以朱勔放歸田里天下莫不稱頌
新政先於去惡然士論藉藉猶謂典刑未正臣請為陛
下言之論者曰勔施毒螫於東南為民蠧賊為國歛怨
而臣復以勔有大惡不可不誅御前財物非天子私藏
蓋欲廣儲蓄備緩急耳勔輒請為花石什物之費今日百
萬明日數十萬前後蠧耗不計其數東南常平并轉運
司錢則取之向來燕山免夫錢冝不可取矣勔亦取之
遂使國家財物内外一空今日兵興之際㡬不可支吾
自發運使部刺史以至州縣長吏属皆勔以貨賂除授
謂東南為小朝廷於是令行私廷權移匹庶廢置予奪
在牙頰間夫人主之所以崇高者富貴也富以其財貴
以其權豈臣下所得而有勔閭閻賤人而専國家之財
利行朝廷之權勢而又奪民田宅以為已有器宇服用
上擬乗輿田畝房廊跨連州縣此所謂支大於榦脛大
于股非國之利百姓所以愁恨士大夫所以憤懣而切
齒也勔之大惡如此天地之所不容而猶偃然里第曽
無少損何以懲不軌而昭典憲伏望睿斷賜以誅殛籍
沒其貲産凡勔所引用悉行廢黜以慰天下之公願又
奏臣嘗論朱勔放歸田里罰不當罪未蒙施行臣更為
陛下具䟽其惡勔市井之人也始以高貲交結近習進
奉花石及造御前什物前後二十年蠧耗御府及東南
財用不可以數計凡進奉之物皆強取於士庶之家未
嘗酬直造什物則州縣之財為之一空所獻什物纔直
萬分之一餘皆竊以自潤及分遺權倖以徼恩寵故勔
建旄鉞與將相有大功者等子姪至承宣觀察者數人
下迨厮役猶為横行媵妾亦有封號汙辱名器中外不
平勔與其子汝功汝賢各立門户招權鬻爵上自侍從
以至省寺外則監司以至州縣長吏官属由其父子以
進者甚衆貨賂公行其門如市廢置予奪易若反掌遂
使忠義之流恥見纓紱以勔所引用布列内外也勔之
田産跨連郡縣嵗收租課十餘萬石甲第名園㡬半呉
郡皆奪士庶而有之守令為用莫敢誰何人人銜寃痛
入骨髓是為封豕長蛇荐食於民者也頃嘗引趙霖建
三十六浦閘及浙西園田驅二浙安業之民興必不可
成之役徒蓄丁夫擾及下户方時天寒役民於風雨波
濤之中死者相籍霖欲牟利獻勔督役益嚴呉越不勝
其苦盧宗原知徽州盡歛公私遺勔驟引為發運使未
㡬得待制宗原掊克六路被害妄興水利倖求功賞實
倚勔聲勢無所忌憚也徐鑄應安道王仲閎等軰以常
平轉運使錢與之軸艫相銜以往皆賴勔以竊顯官小
人多財窮奢極侈其居浙園第悉擬宫禁服食器用上
僭乗輿建御容殿於私家非所以致嚴肅尊君父在京
則以養種園為名遷徙居民以為宅所占官舟兵級甚
多月費官粮充其私用臣近常論勔専國家之利行朝
廷之權而勢侔人主者此人也人臣之罪莫大於是如
此而不誅則朝廷之法廢矣廢法以恵奸恐非聖朝所
宜有伏望特震天威即加誅殛仍竄流其子孫籍沒其資産
凡所引用悉行廢黜以為亂臣賊子之戒奉聖旨朱勔
安置廣南籍沒財産　監察御史余應求奏臣聞舜既
受命誅四凶而天下服者何也以其用刑輕重當於人
心也陛下臨涖以來元惡巨奸相繼誅逐而天下之情
終未厭塞者以其用刑輕重未當於人心耳臣請陳之
近年用事之臣欺君妄上専權怙寵蠧財害民壞法敗
國奢侈過制賕賄不法者蔡京始之王黼終之則京之
罪大於黼審矣隳壞軍政構造邊隙棄盟啓戎招冦胎
禍私取官物擅蓄禁兵者童貫始之譚稹繼之則貫之
罪大於稹審矣佳花美石珍禽異獸挽轉行舟水陸不
絶割剥百姓荼毒天下者朱勔始之李彦繼之則勔之
罪大於彦審矣外總樞府内預朝政用名士以濟其奸
盜文名以售其偽専為諂媚以道主意競作淫靡以蕩
上心者蔡攸梁師成實為之則攸師成之罪同矣比者
之禍職由八人今黼稹彦師成或殄或竄而京貫攸勔
尚從輕典罪罰之不同如此此軍民之所以憤怨士論
之所以喧沸而陛下有失刑之譏大臣有庇奸之謗也
伏望睿慈大正典刑放京攸於南荒梟貫勔於東市以
慰宗社之靈以快天下之望不勝幸甚　制皇弟太傅
鄆王楷為鳯翔彰徳軍節度兼相州牧太傅肅王樞為
太傅淮南山南東道節度使　制曰篤於親以興仁莫
先立愛友于弟而施政不令自孚朕嗣守慶基仰奉慈
訓肆褒崇於同氣乃誕舉於彝章咨爾在廷聴予作命
皇弟太傅靜江奉國軍節度使桂州牧兼鄭州牧康王
履常而逹變迪哲而允文傑才鍾河嶽之竒英氣稟乾
坤之粹佩服儒術居聞義理之多周旋敵營弗為威武
而屈克成休烈載錫寵光河間大雅不羣兹聲華之特
異東平全忠成孝宜眷禮之有加屬纂極之云初肆宣
恩而自近其更旄於兩鎮仍衍食於多田嗚呼小雅編
棠棣之詩尤見急難之助開元著脊令之頌是彰友愛
之符往體眷懷益綏壽嘏可特授集慶建雄軍節度使
亳州牧兼平陽牧依前太傅康王　制皇弟太保武勝
興寧軍節度祁王模為太傅清海慶源軍節度太保濟
王栩為太傅䕶國寧海軍節度太保沂王㮙為太傅河
陽武寧軍節度皇弟南康郡王栻為檢校太傅威武軍
節度鄆國公楃為檢校少傅横海軍節度皇弟太保景
王杞為太傅荆南鎮東軍節度使皇子大寧郡王諶為
檢校少傅寧國軍節度使皇弟太保莘王植為太傅保
平崇信軍節度使皇弟韓國公楗為檢校少傅安徳軍
節度皇弟徐王棣為太傅山南西道武昌軍節度皇弟
平陽郡王榛為檢校太傅寧江軍節度已上並以上即
位推恩也　錢盖除龍圖閣學士充陜西路制置使解
潛充陜西五路制置司都統制錢蓋専一措置京兆府
等路保甲前軍器少監郭忠孝差京兆路提刑兼同共
措置保甲
二十九日聖旨金人自過大河已見渝盟所有發遣歸
朝官并歸朝人並令依舊更不發遣
三十日臣僚上言伏見新除發運使宋㬇險佞庸狡専
事反覆早締交於王黼復聨婣於蔡攸叨竊寵榮積有
過惡朝廷近者再除㬇發運使臣等謂陛下濶略往愆
責以後效未敢列論今乃聞㬇包藏禍心覆出為惡構
造不根之語脅持上下欲以離間陛下父子之愛物論
洶洶莫不疑駭伏望斷自淵衷早賜竄逐又奏伏見宋
㬇以險詖之姿専為反覆昨自發遣罷歸既欲自為身
謀又欲黨庇蔡攸盛稱蔡攸有扈從之功又言上皇忿
怒之意於陛下又自稱所以解釋上皇之語於縉紳士
大夫間聞其言者莫不駭愕臣料㬇既於陛下之前妄
言上皇忿怒之意以恐動聖聴安知其不於上皇之前
又構造疑似之語以濟其私乎仰惟上皇誠心恬退託
大寳於陛下授受得人良所欣然陛下自行宫東去朝
夕思慕見於顔色父子之間誠意相感如此上皇何事
而致怒陛下何心而有疑哉㬇乃懷奸為惡反覆離間
如此不置於理無以懲戒又貼黄稱竊見往者初報金
人入境㬇首除發運使其實䕶送蔡京蔡攸家属盡往
東南故京攸一門與㬇之家中外千餘人無一在京師
者至於京攸門下之士棄官而逃者甚衆其後公卿士
夫各遣家出京城十室九空實自㬇首為此計以誤之
也迹其罪狀誠不可貸欲望併賜施行奉旨宋㬇落職
與在外宫祠　監察御史余應求奏臣嘗觀自古中人
預軍政未有不為患者故齊寺人貂漏師于多魚夙沙
衛殿而二將見獲唐用監軍毎無成功此可為後世深
戒者也國家近年邊事専委童貫譚稹終成大禍㡬危
社稷今兵革未弭選將命帥固當委任責以成功所遣
中人不過隨軍承受奏報文書而已不使之干預軍政
也竊見近者河東承受王嗣昌奏請畫一乞今日報將
兵復驗首級提㸃賞犒催促粮運及差發探報動息出
入皆報承受所則是又預軍政矣雖名承受其實監軍
也夫軍政不専於主帥而闗决於承受則動有牽制進
退狐疑又唐之監軍多擁精兵自衛勝則坐分功賞退
則引兵先遁今嗣昌又乞以隨軍步馬各兩隊防䕶若
近裏勾當抽摘隨行防䕶是又踵唐監軍之迹也如此
豈有同心赴敵死於行陣之意哉朝廷不察其意而從
之臣恐將帥依違不能専制又慮積日累勞為監軍為
制將自兹始矣臣又觀童貫之初用事也為熈河蘭㑹
路承受而已既而措置邊事又為安撫置使又為宣撫使
終之爵郡王職樞管譚稹之初用事也亦熈河蘭㑹路
承受而已既而為勾當公事又為淮浙制置末乃為河東
宣撫使蓋其由來有漸非一日之積也今嗣昌初為承
受許預軍政師還有功後或任使豈不少假之權浸以
隆盛安知數年之後不復為貫稹者乎易曰履霜堅氷
至言防微杜漸當辨之於早也陛下方修法度以治内
命將帥以事外委任甚専不從中制慎守典制無敢侵
紊而嗣昌陳請乃欲干預軍政擁兵自便首為亂階漸
不可長伏望聖明追還所請重賜竄責以為中人預軍事
之戒示以専任將相之意不勝幸甚奉聖旨王嗣昌奏
請畫一指揮更不施行　臣僚上言臣等伏見蔡京父子
當國日乆竊弄威柄敗壞紀綱使朝廷失信於四方致
上皇負謗於天下軍民怨憤士論沸騰前後臣僚論列
非一其他元惡巨奸悉已竄逐獨京父子尚遲回近甸
未正典刑訪聞攸不自引避欲以扈衛行宫為名僥倖
入都竊聴民言深可憂慮若攸果入都城則百姓必致
生變萬一驚犯上皇属車之塵則坐不預言之罪伏望
陛下特降睿旨早賜黜責施行奉聖旨京攸累有言章
京可責授崇信軍節度副使徳安府安置攸本合重責
為勸上皇北歸已降授大中大夫提舉宫觀特依已降
指揮令前去省侍　制曰吕刑三千論罪莫先於無上舜
功二十知人實本於殛凶若稽先聖之格言參酌庶民
之公論肆於元惡敢廢刑章責授中奉大夫守秘書監
分司南京致仕蔡京以踈虞不學之資挾輕果敢為之氣
自初登用首務更張巧縁紹述之名公肆刦持之計列
聖貽謀之憲度掃蕩無餘一時異議之忠賢誅鋤略盡
竭府庫之儲以供浮費假爵禄之寵以市私恩黎元愁
痛而無復樂生志士隠憂而至於祈死當上皇之覺悟
畏天戒之昭垂屢明衆惡而斥踈卒以自營而收召至
交通宫禁黷用邦財真同妾婦之為莫識穿窬之恥逮
𦕈冲之臨御属中外之艱虞靡知狥國之忠但出全軀
之策靖言蠧敗已無及於噬臍悉舉愆尤殆不勝於擢
髪彈章疊上匪朕敢私謂捨彼豺狼安用狐狸之問而養兹
稂莠灼知禾稼之傷原情本合於殲誅逺佞姑從於屏
棄體予恩宥無怠省循可責授崇信軍節度副使徳安
府安置　聖旨内侍官觀察使銜内除去管内二字
　
　
　
　
　
　
　
　
　
　靖康要録卷三
