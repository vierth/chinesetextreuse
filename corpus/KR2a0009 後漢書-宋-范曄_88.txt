八十三
　　宋　　宣　　城　　太　　守范　煜撰
　　唐　　章　　懐　　太　　子　　賢注
　周黄徐姜申屠列傳第四十三
易曰君子之道或出或處或黙或語(上繫之辭也言賢/哲所行其趣異也)
孔子稱蘧伯玉邦有道則仕邦無道則可卷而懐也(論/語)
(蘧伯玉名瑗衛大夫也卷而懷/謂不預時政不忤於人者也)然用舍之端君子之所
以存其誠也(誠實也孔子曰用之則行舍/之則藏易曰閑邪存其誠)故其行也則
濡足䝉垢出身以効時(新序曰申屠狄非時將自投河/崔嘉聞而止之曰吾聞聖人從)
(事於天地之間人之父母也/今為濡足之故不救溺人乎)及其止也則窮棲茹菽藏
寶以迷國(爾雅曰啜茹也孫卿子曰君子啜菽飲水非/愚也是節然也論語曰陽貨謂孔子曰懐其)
(寶而迷其邦/可謂仁乎)太原閔仲叔者(謝承書曰閔/貢字仲叔)世稱節士雖
周黨之潔清自以弗及也黨見其含菽飲水遺以生蒜
受而不食(黨與仲叔同郡亦貞介士也見逸人傳皇甫/謐高士傳曰黨見仲叔食無菜遺之生蒜仲)
(叔曰我欲省煩耳今/更作煩邪受而不食)建武中應司徒侯霸之辟既至霸
不及政事徒勞苦而已(勞其勤苦也/勞音力到反)仲叔恨曰始䝉嘉
命且喜且懼今見明公喜懼皆去以仲叔為不足問邪
不當辟也辟而不問是失人也遂辭出投劾而去(案罪/曰劾)
(自投其劾狀而去也投猶下/也今有投辭投牒之言也)復以博士徴不至客居安
邑老病家貧不能得肉日買猪肝一片屠者或不肯與
安邑令聞勅吏常給焉仲叔怪而問之知乃歎曰閔仲
叔豈以口腹累安邑邪遂去客沛以夀終仲叔同郡荀
恁字君大(恁音而/甚反)少亦脩清節資財千萬父越卒悉散
與九族隠居山澤以求厥志王莽末匈奴宼其本縣廣
武(廣武縣屬太原郡故/城在今代州鴈門縣)聞恁名節相約不入荀氏閭光
武徴以病不至永平初東平王蒼為驃騎將軍開東閤
延賢俊辟而應焉及後朝㑹顯宗戲之曰先帝徴君不
至驃騎辟君而来何也對曰先帝秉徳以惠下故臣可
得不来驃騎執法以檢下(檢猶/察也)故臣不敢不至後月餘
罷歸卒於家桓帝時安陽人魏桓字仲英亦數被徴其
鄉人勸之行桓曰夫干禄求進所以行其志也今後宫
千數其可損乎廐馬萬匹其可減乎左右悉權豪其可
去乎皆對曰不可桓乃慨然歎曰使桓生行死歸於諸
子何有哉(若忤時强諫死而後歸/於諸勸行者復何益也)遂隠身不出若二三
子可謂識去就之槩候時而處(槩節也候時以/居不失去就也)夫然豈
其枯槁茍而已哉蓋詭時審己以成其道焉(詭違也迹/若違時志)
(存量/己也)余故列其風流區而載之(言其清潔之風各有/條流故區别而紀之)
　　周爕傳
周燮字彥祖汝南安城人決曹掾燕之後也(燕見獨行/篇周嘉傳)
燮生而欽頤折頞醜狀駭人(頤頷也欽頤曲頷也說文/曰頞鼻莖也折亦曲也欽)
(音丘凡反欽/或作顩音同)其母欲棄之其父不聽曰吾聞賢聖多有
異貌(伏羲牛首女媧蛇軀臯陶鳥喙孔子牛/脣是聖賢異貌也又蔡澤亦顩頤蹙頞)興我宗者
乃此兒也於是養之始在髫鬌而知廉讓(髫髮也禮記/曰子生三月)
(之末擇日翦髮為鬌男角女覊/否則男左女右鬌音徒果反)十歲就學能通詩論及
長專精禮易不讀非聖之書不脩賀問之好有先人草
廬結于岡畔(山脊/曰岡)下有陂田常肆勤以自給(肆陳/也)非身
所耕漁則不食也鄉黨宗族希得見者(謝承書曰燮居/家清處非法不)
(言兄弟父子室家相待如賔/鄉曲不善者皆從其教也)舉孝廉賢良方正特徴皆
以疾辭延光二年安帝以𤣥纁羔幣聘燮(禮卿執羔董/仲舒春秋繁)
(露曰凡贄卿用羔羔有角而不用類仁者執之不鳴殺/之不嘷類死義者羔飲其母必跪類知禮者故以為贄)
及南陽馮良二郡各遣丞掾致禮宗族更勸之曰夫脩
德立行所以為國自先世以来勲寵相承君獨何為守
東岡之陂乎燮曰吾既不能隠處巢穴追綺季之跡(綺/季)
(東園公夏黄公角里先生謂/之四皓隠於商山見前書也)而猶顯然不逺父母之國
斯固以滑泥揚波同其流矣(滑混也楚詞何不滑其泥/而揚其波滑音古没反)
夫脩道者度其時而動動而不時焉得亨乎(亨通也書/曰慮善以)
(動動惟/厥時)因自載到潁川陽城遣生送敬(○劉攽曰案文/當云遣門生送)
(敬少一/門字)遂辭疾而歸(送敬猶/致謝也)良亦載病到近縣送禮而
還(送禮謂送其/所致之禮也)詔書告二郡歲以羊酒養病良字君郎
出於孤微少作縣吏年三十為尉從佐(從佐謂隨從而/已不主案牘也)
奉檄迎督郵即路慨然耻在厮役(厮賤/也)因壊車殺馬毁
裂衣冠乃遁至犍為從杜撫學妻子求索蹤迹斷絶後
乃見草中有敗車死馬衣裳腐朽謂為虎狼盜賊所害
發喪制服積十許年乃還鄉里志行高整非禮不動遇
妻子如君臣鄉黨以為儀表燮良年皆七十餘終
　　黃憲傳
黃憲字叔度汝南愼陽人也(在愼水之南因以名縣南/陽有愼陽國而流俗書此)
(或作順/陽者誤)世貧賤父為牛醫潁川荀淑至愼陽遇憲於逆
旅(逆旅/客舍)時年十四淑竦然異之揖與語移日不能去謂
憲曰子吾之師表也既而前至袁閎(一作/閬)所未及勞問
逆曰子國有顏子寧識之乎(顏子顏/回也)閎曰見吾叔度邪
是時同郡戴良才高倨慠而見憲未嘗不正容及歸罔
然若有失也其母問曰汝復從牛醫兒來邪對曰良不
見叔度不自以為不及既覩其人則瞻之在前忽焉在
後(論語顏回慕/孔子之言也)固難得而測矣同郡陳蕃周舉常相謂
曰時月之間不見黄生則鄙吝之萌復存乎心(吝貪/也)及
蕃為三公臨朝歎曰叔度若在吾不敢先佩印綬矣太
守王龔在郡禮進賢達多所降致卒不能屈憲郭林宗
少游汝南先過袁閎(○劉攽曰案袁閬字奉高閎字夏/甫此下言奉高則閎當作閬也)
不宿而退進往從憲累日方還或以問林宗(郭泰别傳/曰時林宗)
(過薛恭祖恭祖問曰聞足下見袁奉高車/不停軌鑾不輟軛從叔度乃彌信宿也)林宗曰奉高
之器譬諸汎濫雖清而易挹(奉高閎字也爾雅曰側出/汎泉正出濫泉汎音軌濫)
(音/檻)叔度汪汪若千頃陂澄之不清淆之不濁不可量也
(淆混/也)憲初舉孝㢘又辟公府友人勸其仕憲亦不拒之
暫到京師而還竟無所就年四十八終天下號曰徴君
論曰黃憲言論風㫖無所傳聞然士君子見之者靡不
服深逺去玼吝(玼音此説文曰鮮色也據此/文當為疵作玼者古字通也)將以道周
性全無徳而稱乎(道周備性全一無徳而/稱言其徳大無能名焉)余曾祖穆侯
(晉書曰范汪字𤣥平安北將軍諡/曰穆侯汪生寗寗生泰泰生曄)以為憲隤然其處順
(易繫辭曰坤隤然示/人簡矣隤柔順貌)淵乎其似道(老子曰道冲而用之/或不盈淵乎似萬物)
(之宗言淵深/不可知也)淺深莫臻其分清濁未議其方(廣雅曰/方所也)若
及門於孔氏其殆庶乎(易繫辭曰顏氏之子/其殆庶幾乎殆近也)故嘗著論
云
　　徐穉傳
徐穉字孺子豫章南昌人也(豫章郡今洪州也南昌縣/即今豫章縣也謝承書曰)
(穉少為諸生學嚴氏春秋京氏易歐陽尚書兼綜風角/星官筭歴河圖七緯推歩變易異行矯時俗閭里服其)
(徳化有失物者縣以相還道無拾遺/四察孝廉五辟宰府三舉茂才也)家貧常自耕稼非
其力不食恭儉義讓所居服其徳屢辟公府不起時陳
蕃為太守以禮請署功曹穉不免之既謁而退蕃在郡
不接賔客唯穉來特設一榻去則縣之後舉有道家拜
太原太守(就家而/拜之也)皆不就延熹二年尚書令陳蕃僕射
胡廣等上疏薦穉等曰臣聞善人天地之紀政之所由
也(左傳曰晉三郄害伯宗譛而殺之及欒弗忌韓獻子/曰郄氏其不免乎善人天地之紀也而驟絶之不亡)
(何待/也)詩云思皇多士生此王國(大雅文王之詩也思願/也皇天也思願天多生)
(賢人於/此王國)天挺俊乂為陛下出當輔弼明時左右大業者
也(左右/助也)伏見處士豫章徐穉彭城姜肱汝南袁閎(閎見/袁安)
(傳謝承書曰閎少/脩志節矯俗高厲)京兆韋著(著見韋彪傳謝承書曰為/三輔冠族著少脩節操持)
(京氏易韓詩/博通術藝)潁川李曇徳行純備著于人聼若使擢登
三事協亮天工必能翼宣盛美増光日月矣桓帝乃以
安車𤣥纁備禮徴之並不至帝因問蕃曰徐穉袁閎韋
著孰為先後蕃對曰閎生出公族聞道漸訓著長於三
輔禮義之俗所謂不扶自直不鏤自雕(說苑曰蓬生枲/中不扶自直也)
至於穉者爰自江南卑薄之域而角立傑出宜當為先
(如角之/特立也)穉嘗為太尉黄瓊所辟不就及瓊卒歸葬穉乃
負糧徒歩到江夏赴之設雞酒薄祭哭畢而去不告姓
名(謝承書曰穉諸公所辟雖不就有死喪負笈赴弔常/於家豫炙鷄一隻以一兩綿絮漬酒中暴乾以裹鷄)
(徑到所起冢𡑞外以水漬綿使有酒氣斗米飯白/茅為藉以鷄置前釃酒畢留謁則去不見喪主)時㑹
者四方名士郭林宗等數十人聞之疑其穉也乃選能
言語生茅容輕騎追之及於塗容為設飲共言稼穡之
事臨訣去謂容曰為我謝郭林宗大樹將顚非一繩所
維何為栖栖不遑寜處(顚仆也維繫也喻時將/衰季豈一人可能救邪)及林宗
有母憂穉往弔之置生芻一束於廬前而去衆怪不知
其故林宗曰此必南州高士徐孺子也詩不云乎生芻
一束其人如玉(小雅白駒詩此戒賢者行所舍主人之/餼雖薄要就賢主人其徳如玉然也)
吾無徳以堪之靈帝初欲蒲輪聘穉㑹卒時年七十二
子𦙍字季登篤行孝悌亦隠居不仕(謝承書曰𦙍少遭/父母喪致哀毁瘁)
(歐血發病服闋隠居林藪躬耕稼穡勌則/誦經貧窶困乏執志彌固不受惠於人也)太守華歆禮
請相見固病不詣(魏志曰歆字子魚平原人為豫章太/守為政清浄不煩吏人咸感而愛之)
漢末宼賊縱横皆敬𦙍禮行轉相約敇不犯其閭建安
中卒李曇字雲少孤繼母嚴酷曇事之愈謹(謝承書曰/曇少喪父)
(躬事繼母繼母酷烈曇性純孝定省恪勤妻子恭奉寒/苦執勞不以為怨得四時珍玩先以進母與徐孺子等)
(海内列名/五處士焉)為鄉里所稱法養親行道終身不仕
　　姜肱傳
姜肱字伯淮彭城廣戚人也(廣戚故城今/徐州沛縣東)家世名族(謝/承)
(書曰祖父豫章太/守父任城相也)肱與二弟仲海季江俱以孝行著聞
其友愛天至常共臥起(謝承書曰肱性篤孝事繼母恪/勤母既年少又嚴厲肱感凱風)
(之孝兄弟同被而寢不/入房室以慰母心也)及各娶妻兄弟相戀不能别寢
以係嗣當立乃遞往就室肱博通五經兼明星緯士之
逺来就學者三千餘人諸公爭加辟命皆不就二弟名
聲相次亦不應徴聘時人慕之肱嘗與季江謁郡夜於
道遇盜欲殺之肱兄弟更相爭死賊遂兩釋焉(謝承書/曰肱與)
(季江俱乗車行適野廬為賊所劫取其衣物欲殺其兄/弟肱謂盜曰弟年㓜父母所憐愍又未聘娶願自殺身)
(濟弟季江言兄年徳在前家之珍寶國之英俊乞自受/戮以代兄命盜戢刃曰二君所謂賢人吾等不良妄相)
(侵犯棄物而去肱車中尚有數千錢盜不見也使從者/追以與之亦復不受肱以物經歴盗手因以付亭吏而)
(去/也)但掠奪衣資而已既至郡中見肱無衣服怪問其故
肱託以它辭終不言盜盜聞而感悔後乃就精廬(精廬/即精)
(舍/也)求見徴君肱與相見皆叩頭謝罪而還所略物肱不
受勞以酒食而遣之後與徐穉俱徴不至桓帝乃下彭
城使畫工圗其形狀肱臥於幽闇以被韜靣(韜藏/也)言感
眩疾不欲出風工竟不得見之中常侍曹節等專執朝
事新誅太傅陳蕃大將軍竇武欲借寵賢徳以釋衆望
乃白徴肱為太守肱得詔乃私告其友曰吾以虛獲實
遂藉聲價明明在上猶當固其本志况今政在閹竪夫
何為哉乃隠身遯命逺浮海濵再以𤣥纁聘不就即拜
太中大夫詔書至門(謝承書曰靈帝手筆下詔曰肱抗/凌雲之志養浩然之氣以朕徳薄)
(未肯降志昔許由不屈王道為化夷齊不/橈周徳不虧州郡以禮優順勿失其意)肱使家人對
云久病就醫遂羸服閒行竄伏青州界中賣卜給食召
命得斷家亦不知其處歴年乃還年七十七熹平二年
終于家弟子陳留劉操追慕肱徳共刋石頌之
　　申屠蟠傳
申屠蟠字子龍陳留外黄人也九歳喪父哀毁過禮服
除不進酒肉十餘年每忌日輙三日不食(海内先賢傳/曰蟠在冢側)
(致甘露白/雉以孝稱)同郡􁚩氏女玉為父報讎(􁚩姓/也)殺夫氏之黨
吏執玉以告外黄令梁配(續漢書曰同縣大女􁚩玉為/從父報讐殺夫之從母兄李)
(士姑執玉/以告吏也)配欲論殺玉蟠時年十五為諸生進諫曰玉
之節義足以感無耻之孫激忍辱之子不遭明時尚當
表旌廬墓況在清聼而不加哀矜配善其言乃為讞得
減死論(讞請/也)鄉人稱美之家貧傭為漆工郭林宗見而
奇之同郡蔡邕深重蟠及被州辟乃辭讓之曰申屠蟠
禀氣𤣥妙性敏心通喪親盡禮幾於毁滅至行美義人
所鮮能安貧樂潛味道守眞不為燥濕輕重(律歴志曰/銅為物至)
(精不為燥濕寒暑變其節不為風雨暴/露改其形介然有常似於士君子之行)不為窮達易節
(易曰窮則獨善其/身達則兼善天下)方之於邕以齒則長以徳則賢後郡
召為主簿不行(謝承書曰蟠前後徴辟文/書悉挂於樹初不顧盻也)遂隠居精學
博貫五經兼明圖緯始與濟陰王子居同在太學子居
臨殁以身託蟠蟠乃躬推輦車送喪歸鄉里遇司隸從
事於河鞏之間(百官志曰司隸從事/史十二人秩百石也)從事義之為封傳
䕶送(傳謂符牒使/人監送之)蟠不肯受投傳於地而去事畢還學
太尉黄瓊辟不就及瓊卒歸葬江夏四方名豪㑹帳下
者六七千人(帳下/葬處)互相談論莫有及蟠者唯南郡一生
與相酬對既别執蟠手曰君非聘則徴如是相見於上
京矣蟠勃然作色曰始吾以子為可與言也何意乃相
拘敎樂貴之徒邪(樂音五/孝反)因振手而去不復與言再舉
有道不就(謝承書曰詔書令郡以禮發遣/蟠到河南萬歳亭折轅而旋也)先是京師游
士汝南范滂等非訐朝政自公卿以下皆折節下之(訐/謂)
(横議是非也/訐或作評也)太學生爭慕其風以為文學將興處士復
用蟠獨歎曰昔戰國之世處士横議(孟子曰聖王不作/諸侯恣行處士横)
(議前書曰秦既稱帝患周之敗以為起於處/士横議諸侯力爭音義曰言由横議而敗之)列國之王
至為擁篲先驅(史記鄒衍如燕昭王擁篲先驅請列弟/子之坐而受業築碣石宫身親往師之)
卒有阬儒燒書之禍今之謂矣乃絶迹於梁碭之間(梁/國)
(有碭/縣)因樹為屋自同傭人(謝承書曰居蓬萊之/室依桑樹以為棟也)居二年
滂等果罹黨錮或死或刑者數百人蟠礭然免於疑論
後蟠友人陳郡馮雍坐事繫獄豫州牧黄琬欲殺之或
勸蟠救雍蟠不肯行曰黄子琰為吾故邪未必合罪如
不用吾言雖往何益琬聞之遂免雍罪大將軍何進連
徴不詣進必欲致之使蟠同郡黄忠書勸曰前莫府初
開至如先生特加殊禮優而不名申以手筆設几杖之
坐經過二載而先生抗志彌高所尚益固竊論先生高
節有餘於時則未也今潁川荀爽載病在道北海鄭𤣥
北面受署彼豈樂羈牽哉知時不可逸豫也昔人之隠
遭時則放聲滅迹巢棲茹薇(放棄也謂棄聲名也巢棲/謂巢父也説文薇似藿也)
其不遇也則祼身大笑被髮狂歌(楚詞曰桑扈祼行史/記曰箕子被髪佯狂)
(歌謂楚狂接輿/歌而過孔子也)今先生處平壤(壤地/也)游人間吟典籍襲
衣裳事異昔人而欲逺蹈其迹不亦難乎孔氏可師何
必首陽(孔子使子路語隠者云不仕無義長㓜之節不/可廢也君臣之義如之何其可廢也欲潔其身)
(而亂大倫首陽/夷齊所隠山也)蟠不答中平五年復與爽𤣥及潁川韓
融(融字元長韶之/子也見韶傳)陳紀等十四人並博士徴不至明年
董卓廢立蟠及爽融紀等復俱公車徴(讀漢志曰徴爽/為司空融為尚)
(書紀為/侍中)唯蟠不到衆人咸勸之蟠笑而不應居無幾爽
等為卓所脅迫西都長安京師擾亂及大駕西遷公卿
多遇兵飢室家流散融等僅以身脱唯蟠處亂末終全
高志年七十四終于家
贊曰琛寶可懐貞期難對(琛寶喻道徳也貞期/謂明時也對偶也)道茍違
運理用同廢與其遐棲豈若蒙穢(䝉穢謂/仕亂朝)悽悽碩人陵
阿窮退(碩人謂賢者悽悽飢病貌也言賢者退而窮處/詩國風曰考槃在阿碩人之薖曲陵曰阿陵升)
(也薖飢也薖/音苦戈反)韜伏明姿甘是堙曖(堙沈也曖/猶醫也)
　
　
　
　
　
　
　後漢書卷八十三
　後漢書卷八十三考證
周燮傳決曹掾燕之後也○決字監本作法(臣㑹汾/)按
　獨行傳周嘉篇作決從改按百官志太尉公府諸曹
　有法曹主郵驛料程有決曹主罪法郡太守下置諸
　曹掾史略如公府則法曹決曹並有之周燕於宣帝
　時為郡決曹太守欲枉殺人燕諫不聼知監本作法
　曹者誤矣
徐穉傳穉不免之既謁而退○不免之三字疑有誤何
　焯曰免疑作就通鑑作穉不之免袁紀作不之起
固病不詣○諸本同推尋文義當作固稱病不詣此脱
　去稱字也
姜肱傳以係嗣當立○諸本同係當作繼
言感眩疾○感字舊本作惑誤
申屠蟠傳因樹為屋注居蓬莱之室○諸本同(臣㑹汾/)
　按蓬莱雖皆草名然古人或作蓬蒿或作蒿莱至蓬
　莱二字並用恐與山名相混此注莱字當是虆字之
　誤
　
　
　
　
　
　
　
　
　
　
　
　
　
　
　後漢書卷八十三考證
