
　大事記續編卷五十三　　　明　王褘　撰
唐則天順聖皇后武氏光宅元年春正月甲申朔改元
嗣聖(以新舊/紀修)立太子妃韋氏為皇后(以吕祖謙/標目修)二月戊
午皇太后廢帝為廬陵王己未立豫王旦為皇帝居别
殿妃劉氏為皇后永平郡王成器為皇太子改元文明
皇太后仍臨朝稱制庚申廢皇太孫重照為庶人(以通/鑑及)
(吕祖謙/標目修)
　觧題曰胡寅曰中宗之廢世徃徃歸咎武氏而不知
　事起裴炎也炎但知韋𤣥貞與政必分己權不若倚
　后為重而不知為唐逺慮以啟革命屠戮之禍其罪
　又不止廢君而已武氏包藏禍心自髙宗中世其迹
　益彰炎茍不能識是不智也識其意趨而勸成廢立
　此其情為何如他日劉景先胡元範輩以炎為不反
　者吾不信也事見通鑑宋庠紀年通譜文明本梁簡
　文帝年號
劉仁軌留守西京(以吕祖謙/標目修)丁丑中書侍郎劉禕之同
三品(以新舊/紀修)三月殺庶人賢(以通/鑑修)甲子皇帝率羣臣上
尊號於武成殿丁卯册皇帝(新紀/)夏四月癸酉遷廬陵
王於房州又遷之於均州(以吕祖謙/標目修)閏五月甲子禮部
尚書武承嗣為太常卿同三品(以新/紀修)秋七月彗星出於
西方(以新/紀修)八月庚寅葬天皇大帝於乾陵廟號髙宗(以/通)
(鑑/修)
　解題曰歐陽修曰小雅曰赫赫宗周褒姒滅之是時
　幽王雖亡而太子立而詩人乃言滅之者以為文武
　之業於是蕩盡東周雖在不復能興矣其曰滅者甚
　疾之之辭也武氏之亂唐之宗室戕殺殆盡其賢士
　大夫不免者十八九以太宗之治其遺德餘烈在人
　者未逺而幾於遂絶其為惡豈一褒姒之比耶以太
　宗之明昧於知子廢立之際不能自决卒用昬童髙
　宗溺愛袵席不戒履霜之漸而流毒天下貽禍邦家
　嗚呼父子夫婦之間可謂難哉可不慎哉
丙午武承嗣罷(新紀/)九月甲寅改元及服色官名以東
都為神都(新紀/)
　解題曰此革命之漸也事見通鑑
己巳追尊武氏五世祖考妣裴炎諌不聽(以本紀/通鑑修)
　解題曰按新舊史列傳武承嗣請立七廟及追王父
　祖炎諌曰太后天下母以盛德臨朝當存至公不容
　追王祖考示自私且獨不見吕氏之敗乎太后曰吕
　氏之王權屬生人今追崇先世存没殊迹安得同哉
　炎曰蔓草難圖漸不可長太后不悅而止據此則止
　是追崇五世若立七廟之事猶以炎之言而止至天
　授元年乃立七廟於神都通鑑乃云太后不從則是
　並追崇五世亦不從也餘見通鑑
丁丑柳州司馬李敬業起兵於揚州冬十月甲申遣玉
鈐衛大将軍李孝逸為揚州大總管拒之裴炎請皇太
后反政坐下獄(以吕祖謙/標目修)
　解題曰按新史列傳豫王雖為帝未嘗省天下事炎
　謀乗太后出游龍門以兵執之還政天子㑹久雨太
　后不出而止餘見通鑑
壬辰敬業克潤州丙申殺裴炎侍中同三品劉齊賢貶
刺史十一月敬業兵敗於下阿走死(以吕祖謙/標目修)
　解題曰下阿谿在今髙郵軍西北又謂平阿渡
十二月癸卯殺單于道安撫大使程務挺(以新紀/通鑑修)
　解題曰按新史列傳太后方怫忿一日召羣臣廷讓
　曰朕於天下無負若等知之乎羣臣唯唯太后曰朕
　輔先帝踰三十年憂勞天下爵位富貴朕所與也天
　下安逸朕所養也先帝棄羣臣以社稷為託朕不敢
　愛身而知愛人今為戎首者皆将相何見負之遽且
　受遺老臣伉扈難制有若裴炎乎世将種能合亡命
　若徐敬業乎宿将善戰若程務挺乎彼皆人豪不利
　於朕朕能戮之公等才有過彼早為之不然謹以事
　朕無詒天下笑羣臣頓首不敢仰視曰惟陛下命此
　正武氏箝制天下之術也通鑑謂其輕淺棄而不取
　餘見通鑑
唐則天順聖皇后武氏垂拱元年春正月丁未朔廬陵
王出居於均州(以唐/鑑修)改元(以新舊/紀修)
　解題曰唐史臣沈既濟曰中宗以始年登大位季年
　復大業雖尊名中奪而天命未改是以首事表年昔
　魯昭公之出春秋書其居曰公在乾侯君雖失位不
　敢廢也今請併太后紀合中宗紀每於嵗首必書中
　宗所居曰某年春正月皇帝在某太后某事改某制
　則紀稱中宗而事述太后名不失正禮不違常矣按
　此盖朱熹所祖以為綱目者也然吕祖謙大事記之
　作無所褒貶若用既濟之法而黜武氏是用褒貶也
　故每嵗正月惟書廬陵王皇太子居於某而表年則
　因史之舊文昔孔子作春秋而亂臣賊子懼其於弑
　君簒國之主皆不黜絶之豈以其盗而有之者莫大
　之罪不没其實所以著其大惡而不隱歟自司馬遷
　班固皆作髙后紀吕氏雖非篡漢然盗執其國政遂
　不敢沒其實豈其得春秋之意歟唐之舊史因之列
　武后於本紀盖其所從来逺矣宋庠紀年通譜徐敬
　業平故改元新舊史傳春官尚書李思文詭言周書
　有垂拱天下治為受命之符后喜皆班示天下稍圖
　革命
二月乙巳春官尚書武承嗣同三品(以新/紀修)突厥冦邊(以/新)
(紀/修)三月丙辰遷廬陵王於房州(以朱熹/綱目修)辛酉武承嗣罷
(新/紀)辛未頒垂拱格(新/紀)制官民皆得自舉(以朱熹/綱目修)秋七月
己酉文昌左丞魏𤣥同為鸞臺侍郎同三品(以通/鑑修)冬十
一月癸卯天官尚書同三品韋待價為行軍大總管撃
突厥(以新/紀修)時開告宻之門擢胡人索元禮為逰擊将軍
於是周興来俊臣之徒繼起(以通鑑/舊傳修)
　解題曰按新史列傳徐敬業兵興武后患之見大臣
　常切齒欲因大獄去異已元禮揣㫖即上書言急變
　召對擢逰撃将軍則此事當在垂拱之初通鑑因作
　銅匭牽連書之若太緩今載於此
唐則天順聖皇后武氏垂拱二年春正月廬陵王出居
於房州(以唐/鑑修)二月辛未朔日有食之(以新舊/紀修)右衛大将
軍李孝逸左遷刺史(以通/鑑修)三月戊申作銅匭(新/紀)冬十月
己巳有山出于新豐縣(以新/紀修)
唐則天順聖皇后武氏垂拱三年春正月廬陵王出居
於房州(以唐/鑑修)閏正月丁卯封皇帝子四人為王(以舊/紀修)夏
五月庚午殺劉禕之(新/紀)
　解題曰胡寅曰禕之受知武氏位為宰相茍有所見
　面陳之可也况返政大議乎而與人言之是不知害
　成之戒也雖然不經鳳閣鸞臺何名為勅此則宰相
　之言也命令之出治亂安危繫焉雖小事不可不謹
　况殺宰相乎是時與政者六七人無敢執議豈數使
　然耶抑人不能配三才而斡之也事見通鑑
秋七月丁卯冀州雌雞化為雄(新紀/)八月壬子魏𤣥同
兼檢校納言(以新舊/紀修)九月乙卯虢州人楊初成矯制迎
廬陵王於房州不果見殺(以新紀朱/熹綱目修)冬十二月壬辰韋
待價為行軍大總管擊吐蕃罷監軍御史(以新紀/通鑑修)
　解題曰胡寅曰武后不置監軍為可法矣自明皇肅
　代德憲皆不免此蔽賢良勸諌終莫肯囘用是見后
　智術之髙控勒四海奇才碩德皆不能出其籠絡豈
　偶然哉事見通鑑
是嵗大饑(以新/紀修)
唐則天順聖皇后武氏垂拱四年春正月廬陵王出居
於房州(以唐/鑑修)甲子増七廟立髙祖太宗髙宗廟於神都
(新/紀)立崇先廟祀武氏(以朱熹/綱目修)庚午毁乾元殿為明堂(以/新)
(紀通/鑑修)夏四月戊戌殺太子通事舎人郝象賢(新紀/)武承
嗣獻瑞石命曰寳圖五月乙亥加尊號聖母神皇(以新舊/紀修)
　解題曰甚矣武氏之似王莽也事見通鑑
六月丁亥朔日有食之(新紀/)秋八月丙午博州刺史琅
邪郡王冲起兵遣金吾衛大将軍邱神勣拒之戊申冲
死之庚戌豫州刺史越王貞起兵九月遣鳳閣侍郎同
平章事張光輔統諸軍拒之貞死之殺韓王元嘉魯王
靈䕫范陽郡王藹黄國公譔東莞郡公融及長樂公主
(以新紀傳/及通鑑修)冬十一月辛酉殺濟州刺史薛顗及其弟十
二月乙酉殺霍王元軌江都郡王緒及殿中監裴承光
大殺唐宗室㓜者流嶺南(以新/紀修)乙亥殺左臺大夫同平
章事騫味道(以新/紀修)乙酉拜洛受圖(新紀/)辛亥改明堂為
萬象神宫僧薛懷義以功拜威衛大将軍梁國公(以新紀/通鑑修)
唐則天順聖皇后武氏永昌元年春正月廬陵王出居
於房州(以唐/鑑修)乙卯享於萬象神宫改元(以新/紀修)
　解題曰宋庠紀年通譜瑞石文云聖后臨人永昌帝
　業故改元
己未朗州雌雞化為雄(新紀/)二月尊考曰周忠孝太皇
妣曰周忠孝太后(以新/紀修)三月癸酉天官尚書武承嗣為
納言(以新/紀修)夏四月甲辰殺江南郡王煒鄱陽公諲等宗
室十二人(以新紀/通鑑修)己酉殺天官侍郎鄧𤣥挺(新紀/)五月
己巳以薛懷義為行軍大總管伐突厥(以新紀/通鑑修)秋七月
丁巳流紀王慎於巴州(新紀/)韋待價兵敗於寅識迦河
流繡州(以通/鑑修)
　解題曰按新紀垂拱三年十二月書待價為安息道
　行軍大總管撃吐蕃舊紀於今年五月始書之通鑑
　考異曰實録垂拱三年十二月壬辰命待價撃吐蕃
　至永昌元年五月又云命待價撃吐蕃本傳不云兩
　曽将兵遂載於永昌元年今考舊紀及傳皆云待價
　坐遲留不進若待價以五月出師七月而敗謂之倉
　卒則可謂之遲留則不可盖待價實以三年出師至
　是以其遲留命其進撃舊史誤於此年始書之爾
八月甲申殺内史張光輔及洛州司馬弓嗣業乙未松
州雌雞化為雄辛丑殺陜州刺史郭正一九月庚戌殺
恒山王承乾之子厥(以新/紀修)壬子以薛懷義為行軍大總
管伐突厥(以通/鑑修)閏九月甲午殺魏𤣥同夏官侍郎崔詧
冬十月戊午殺武威衛大将軍黒齒常之鷹郎衛将軍
趙懷節己未殺嗣王璥等六人(以新紀/通鑑修)
唐則天順聖皇后武氏天授元年春正月庚辰朔廬陵
王出居於房州(以唐/鑑修)改元載初以十一月為正月十二
月為臈月正月為一月(以新紀/通鑑修)
　解題曰将改國號故用周正與王莽之改商正同宋
　庠紀年通譜親享明堂以建子為月故改元
改詔曰制(通鑑/)乙未除唐宗室屬籍(新紀/)臈月殺劉齊
賢(新紀/)一月戊子左肅政大夫同三品王本立罷尋殺
之(以新/紀修)武承嗣同三品鳳閣侍郎武攸寧為納言(以新/舊紀)
(修/)甲午流地官尚書同三品韋方質於儋州尋殺之(以/通)
(鑑/脩)二月辛酉䇿貢士於廷(以吕祖謙/標目修)
　解題曰廷試貢士自此始胡寅曰漢䇿賢良非試之
　也延於大廷訪以理道其事重矣若貢士既試於南
　宫而又試之殿廡是以南宫為不足信也故富弼請
　罷殿試其說甚當然未能焉則亦悅其名而未察其
　實爾况其事始於武后尤不可以不革也按新史選
　舉志唐取士之科多因隋舊然其大要有三由學館
　者曰生徒由州縣者曰鄉貢皆升於有司而進退之
　其科之目有秀才明經俊士進士明法明字明算一
　史三史開元禮道舉童子而明經之别有五經三經
　二經學究一經三禮三傳史科此嵗舉之常選也其
　天子自詔者曰制舉所以待非常之才焉(禮部貟外/郎沈既濟)
　(曰武太后參决大政與天子並太后頗涉文史永隆/中始以文章選士太后君臨天下二十餘年公卿百)
　(辟無不以文章逹因循遐久浸以成風百餘年間五/尺童子恥不言文墨是以進士為士林華選忠賢雋)
　(彦咸出於是而桀/姦無良者或有焉)
五月戊子殺春官尚書尚平章事范履氷(以新/紀修)己亥殺
梁郡公李孝逸(以新/紀修)七月壬午殺豫章郡王亶以侯思
止為游撃将軍(以通/鑑修)丁亥殺澤王上金許王素節尋又
殺素節諸子(以新/紀修)八月甲寅殺納言裴居道癸亥殺尚
書右丞張行廉(以新/紀修)辛未殺安南郡王頴鄅國公昭及
宗室十二人(以新/紀修)殺庶人賢二子(以通/鑑修)九月壬午改國
號曰周改元
　解題曰宋庠紀年通譜天授本劉獲年號
乙酉加尊號曰聖神皇帝以皇帝為皇嗣賜姓武氏皇
太子為皇孫丙戌立武氏七廟於神都並稱帝后封伯
父及兄弟之子為王堂兄為郡王(以新/紀修)
　解題曰新舊史列傳承嗣元爽之子三思元慶之子
　兄弟之子也攸寧攸歸攸望士讓之孫懿宗嗣宗仁
　範士逸之孫攸暨士稜之孫堂姪也攸冝攸緒惟良
　之子載德仁範之子延基延秀承嗣之子崇訓崇烈
　三思之子延暉延祚承業之子姪之子也又攸止重
　規皆從子也無所謂堂兄為郡王者舊紀書堂姪十
　二人為郡王新紀書堂兄當作堂兄弟之子為是
十月檢校内史宗秦客貶遵化尉(以新/紀修)辛未内史邢文
偉貶刺史(以新/紀修)改唐太廟為享德廟武氏七廟為太廟
(新紀/)以前秋官郎中徐有功為侍御史(以通/鑑修)
唐則天順聖皇后武氏天授二年正月廬陵王出居於
房州(以唐/鑑修)甲戌改置社稷旗幟尚赤(新紀/)戊寅殺雅州
刺史劉行實弟姪等四人(以新/紀修)戊子武承嗣為文昌左
相(新紀/)乙未殺丘神勣(以新/紀修)庚子殺納言史務滋(以新/紀修)
二月右丞周興流嶺南死索元禮後亦坐死(以通/鑑修)四月
壬寅朔日有食之(以新/紀修)七月庚午徙關内數十萬户實
神都(以新舊/紀修)八月戊申武攸寧罷(以新/紀修)九月壬辰殺鸞臺
侍郎同平章事傅游藝(以新/紀修)癸巳羽林衛大将軍武攸
寧守納言洛州司馬狄仁傑為地官侍郎同平章事(以/新)
(紀/修)十月殺右相同三品岑長倩司禮卿兼納言歐陽通
地官尚書同平章事格輔元鸞臺侍郎同平章事樂思
晦(以新/紀修)
　解題曰張九成曰岑長倩以則天革命請改皇嗣姓
　武則天悦之及張嘉福請立武承嗣為皇太子長倩
　不從以謂皇嗣已立東宫不可更立以此獲誅人皆
　以長倩為不忠於唐冝獲此報張唐英獨言其所以
　存皇嗣者固欲存唐室也其不欲立承嗣者恐皇嗣
　不得立也其意與陳平順吕后之意同人之不察乃
　真以為不忠誤矣事見通鑑
唐則天順聖皇后武氏長壽元年正月廬陵王出居於
房州(以唐/鑑修)一月引見存撫使所舉人悉加擢用始有試
官(以吕祖謙/標目修)築神都外城(以通/鑑修)庚午貶鳳閣侍郎同平
章事任知古及狄仁傑為縣令流冬官侍郎同平章事
裴行本於嶺南(以新/紀修)四月丙申朔日有食之改元如意(以新/紀修)
　解題曰宋庠紀年通譜如意本釋書語
八月戊寅武承嗣武攸寧罷夏官侍郎李昭德為鳳閣
侍郎同平章事(以新舊/紀修)
　解題曰奪人位者必忌人之奪其位盗人權者必惡
　人之盗其權理固然也武后猜阻鷙悍奄唐神器而
　有之其心豈能一日自安也哉鰓鰓然惟恐人以己
　之所以施於唐者而施於己承嗣輩雖其親姪要不
　過羈縻而已非有恩交義結之情也昭德惟深探其
　情故能以片言去之而代其位殆如范睢之於穰侯
　也胡寅曰其為武氏計不思昭德前後所陳如姪不
　祔姑之説姑姪何如母子之説議論正大是果為武
　氏計耶為李氏計耶史稱其區區一情抑武興唐必
　有能辨之者矣事見通鑑
九月庚子改元(以新舊/紀修)以并州為北都(新紀/)癸丑流冬
官尚書同鳳閣鸞臺平章事李游道秋官尚書袁智𢎞
夏官尚書同鳳閣鸞臺平章事王濬司賓卿同平章事
崔神基文昌右丞同平章事李元素於嶺南(以新紀/通鑑修)十
月丙戌武威道行軍總管王孝傑大敗吐蕃復四鎮(以/新)
(舊紀/修)流監察御史嚴善思於驩州尋復召之(以通/鑑修)右補
闕朱敬則侍御史周矩上疏治獄稍衰(以吕祖謙/標目修)
唐則天順聖皇后武氏長夀二年正月廬陵王出居於
房州(以唐/鑑修)戊申文昌左丞同平章事姚璹請令宰相撰
時政記月送史館(以通/鑑修)臘月癸亥殺皇嗣妃劉氏德妃
竇氏(以新/紀修)丁卯降皇孫五人為郡王(以通/鑑修)一月庚子夏
官侍郎婁師德同平章事(以新舊/紀修)二月乙亥侍御史侯
思止有罪伏誅(以通/鑑修)殺諸道流人(以通/鑑修)九月丁亥朔日
有食之(通鑑/)乙未加尊號金輪聖神皇帝(以新舊/紀修)
唐則天順聖皇后武氏延載元年正月廬陵王出居於
房州(以唐/鑑修)突厥可汗骨篤禄卒弟黙啜立臘月甲戌冦
靈州(以吕祖謙/標目修)一月甲午婁師德為河源等軍營田大
使(以新/紀修)二月己卯王孝傑敗吐蕃於冷泉及大嶺(以新/紀修)
三月以薛懷義為行軍大總管率十八将軍擊突厥鳳
閣侍郎同平章事蘇味道檢校内史李昭德為司馬長
史(以通/鑑修)四月王孝傑同三品(以新/紀修)五月甲午加尊號改
元(以新/紀修)七月癸未山人武什方為正諌大夫同平章事
八月罷(以新/紀修)流鸞臺侍郎同平章事崔元綜於振州(以/新)
(紀/修)九月壬午朔日有食之(新紀/)殿中丞来俊臣坐貶(以/通)
(鑑/修)壬寅貶檢校内史李昭德為南賓尉(以吕祖謙/標目修)
唐則天順聖皇后武氏天冊萬嵗元年
　解題曰宋庠紀年通譜南郊受天冊金輪聖神之號
　司餼局人於水際得石函有玉冊云神皇萬忠輔聖
　母長安故改元天冊萬嵗與孫皓天册同義
正月廬陵王出居於房州(以唐/鑑修)辛巳加尊號改元證聖
(以新/紀修)丙申萬象神宫火(新紀/)二月己酉朔日有食之(本紀/)
壬子薛懷義伏誅(以新/紀修)四月建大周萬國頌徳天樞(新紀/)
七月辛酉以王孝傑為行軍大總管伐吐蕃(以新/紀修)九月
甲寅祀南郊改號天冊金輪大聖皇帝改元(以新/紀修)以崇
先廟為崇尊廟(新紀/)十月突厥請降(以通/鑑修)
唐則天順聖皇后武氏萬嵗通天元年正月廬陵王出
居於房州(以唐/鑑修)臘月甲申封神嶽改元萬嵗登封丁亥
禪少室癸巳復於神都(以新/紀修)一月甲寅婁師徳為行軍
副總管撃吐蕃(以新/紀修)己巳改崇尊廟為太廟(新紀/)二月
壬寅王孝傑婁師徳敗於素羅汗山(以新/紀修)
　解題曰見漢永平十六年解題
丁巳復作明堂曰通天宫改元(以新/紀修)四月免王孝傑為庻
人貶婁師徳為司馬(以通鑑/新紀修)五月壬子契丹首領李盡忠
孫萬榮反陷營州乙丑遣鷹揚衛將軍曹仁師等擊之七
月辛亥以春官尚書武三思為安撫大使以備之八月丁
酉仁師等敗於黄麞谷九月庚子以同州刺史武攸冝為
行軍大總管擊之(以新紀/通鑑修)突厥黙啜求婚(以吕祖謙/標目修)十月辛
夘李盡忠死孫萬榮領其衆陷冀州(以吕祖謙/標目修)以彭澤令
狄仁傑為冀州刺史以夏官郎中姚崇為侍郎(以吕祖謙/標目修)
唐則天順聖皇后武氏神功元年正月廬陵王出居於
房州(以唐/鑑修)族誅鳳閣侍郎同平章事李元素夏官侍郎
同平章事孫元亨等三十六家(以新紀/通鑑修)甲子婁師德守
鳳閣侍郎同平章事(以新/紀修)三月庚子王孝傑及孫萬榮
戰於東硖石谷兵敗死之(以吕祖謙/標目修)
　解題曰新史地理志平州有西硖石東硖石
立突厥黙啜可汗(以朱熹/綱目修)四月鑄九鼎(以舊/紀修)癸未金吾
衛大将軍武懿宗為行軍大總管五月癸卯婁師德為
行軍副大總管撃契丹(以新舊/紀修)六月辛卯司僕少卿来
俊臣伏誅亦殺監察御史李昭德(以新/紀修)
　解題曰王莽以符命而簒漢既已得志遂禁符命之
　說以掩前日之迹武后以刑誅而篡唐既已改物則
　以刑誅為周興等之過而掩前日之非事見通鑑
突厥襲契丹孫萬榮兵潰死(以通/鑑修)戊子特進武承嗣春
官尚書武三思同三品(以新/紀修)辛卯婁師德安撫河北(以/新)
(紀/修)七月武承嗣三思罷(以新/紀修)九月壬寅改元(以新舊/紀修)
　解題曰宋庠紀年通譜平契丹故改元
庚戌婁師德守納言(新紀/)閏十月甲寅檢校司刑卿幽
州都督狄仁傑為鸞臺侍郎同平章事(以新舊/紀修)置員外
官數千人(以通/鑑修)
　
　
　
　
　
　
　
　
　
　大事記續編卷五十三
