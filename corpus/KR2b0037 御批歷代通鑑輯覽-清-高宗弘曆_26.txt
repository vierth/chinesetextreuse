
御批歴代通鑑輯覽卷二十五
後漢
孝桓皇帝
(庚/子)延熹三年春正月詔求故太尉李固後
　初固自知不免遣三子歸鄉里幼子燮年十三姊文
　姬為同郡趙伯英妻宻與二兄基兹(基字憲公兹字/季公並為長吏)
　(聞固䇿免並棄/官亡歸巴漢)謀豫匿夑託言還京師人不之覺有
　頃難作州郡收基兹于郾城皆死獄中文姬乃告父
　門生王成曰君執義先公有古人之節今委君以六
　尺孤李氏存滅其在君矣成乃将夑乘江東下入徐
　州界變姓名為酒家傭而成賣卜於市各為異人隂
　相往來夑從受業專精經學積十餘年梁冀既誅大
　赦天下求固後嗣夑乃還鄉里追行喪服姊弟相見
　悲感旁人姊戒夑曰吾家血食将絶弟幸而得濟宜
　杜絶衆人勿妄往來慎無一言加于梁氏加梁氏則
　連主上禍重至矣燮從其誨後成卒燮以禮葬之每
　四節為設上賔之位而祠焉(燮後為議郎擢/河南尹卒於位)
單超卒(劉友益書法超宦者書/卒病漢也故削其官)
　賜超東園秘器棺中玉具及葬發五營騎士將作大
　匠起冡塋其後四侯轉横天下為之語曰左回天具
　獨坐徐卧虎唐兩墮(章懷註持兩端/而任意為兩墮)皆競起第宅以
　華侈相尚兄弟姻戚宰州臨郡辜較(集覽辜罪較與/𣙜通專也言已)
　(自專之他人/取者輙罪也)百姓與盜無異虐徧天下民不堪命故
　多為盜賊焉(左悺兄為河東太守皮氏長趙岐恥之/即日棄官西歸唐□兄炫為京兆尹收)
　(岐家屬宗親䧟以重法盡殺之岐逃難四方自匿姓/名賣餅北海市中孫嵩見而異之載與俱歸藏於複)
　(壁中及諸唐死遇赦乃敢出故趙岐字邠卿京兆長/陵人初名嘉字臺卿後避難  改名字孫嵩字賔石)
　(北海安/邱人)
閏月西羌宼張掖段熲破降之
　先是燒當等八種羌叛宼隴右䕶羌校尉段熲擊破
　之至是餘衆復與燒何大豪宼張掖晨薄熲軍熲下
　馬大戰至日中刀折矢盡虜亦引退熲追之且鬬且
　行晝夜相攻割肉食雪四十餘日遂至積石山(注見/前)
　出塞二千餘里斬燒何大帥降其餘衆而還(是年冬/羌圍允)
　(街熲又破之府允街漢縣故城在/今甘肅凉州  平番縣允音鉛)
夏五月漢中山崩
泰山賊殺都尉以皇甫規為太守討平之
　時泰山賊勞丙等復叛其黨叔孫無忌攻殺都尉侯
　章遣中郎将宗資(字叔都南/陽安衆人)討之未服規到官廣設
　方畧宼賊悉平
(辛/丑)四年春二月武庫火
夏四月以劉矩(字叔方沛/國蕭人)為太尉(黄瓊免/以矩代)
　初矩為雍邱令以禮化民民皆感悟自革有訟者常
　引之於前提耳訓告以為忿恚可忍縣官不可入使
　歸更思訟者感之輙各罷去
五月有星孛於心
六月地震岱山(即泰/山)及博(後漢縣故城在今山/東泰安府泰安縣)尤來山
(即徂徠山在/泰安府東南)裂
秋七月減百官俸貣(集覽貣本作貸音/待從人求物也)王侯半租賣闗
内侯以下官
九月以劉寵(字榮祖東/萊牟平人)為司空
　寵嘗為㑹稽太守除煩苛禁非法郡中大治被徵有
　五六老叟人齎百錢送寵曰山谷鄙生未嘗識郡朝
　(郡㕔/事也)他守時吏發求民間至夜不絶民不得安自明
　府下車以來狗不夜吠民不見吏年老遭值聖明今
　聞當見棄去故自扶奉送寵曰吾政何能及公言邪
　勤苦父老為人選一大錢受之
冬諸羌復叛徵段熲下獄遣中郎将皇甫規擊破降之
　先是零吾𦍑與先零諸𦍑寇三輔至是復宼并涼段
　熲将湟中義從討之涼州刺史郭閎貪共其功稽固
　熲軍使不得進義從役久叛歸閎歸罪於熲熲坐徵
　下獄輸作左校(後西州吏民守闗為熲訟寃㑹羌益/熾乃復以熲為校尉羌遂陸梁宼患)
　(轉盛皇甫規上疏曰臣生長邠岐年五十九昔為郡/吏再更叛羌豫籌其事有悮中之言願乞冗官備單)
　(車一介之使勞來三輔宣國威澤以所習地形兵勢/佐助諸軍且臣觀郡捋已數十年矣力求猛敵不如)
　(清平□明孫□未若奉法前變未/逺臣誠戚之是以越職盡其區區)詔以皇甫規為中
　郎將監闗西兵撃羌破之(明年春沆氏羌宼張掖酒/泉規發先零諸種羌共討)
　(隴右而道路隔絶軍中大疫死者十三四規親入庵/廬巡視將士三軍感恱東羌遂降涼州復通規條奏)
　(牧守貪暴殺降老不任職倚恃權貴者數人或免或/誅羌人聞之翕然反善十萬餘口皆詣規降  庵廬)
　(庵草屋廬/寄含也)
(壬/寅)五年夏五月京師地震
冬十月以馮緄為車騎將軍討諸蠻降之
　時長沙零陵(漢縣今為湖/南永州府治)賊起攻桂陽(後漢郡冶郴今/湖南郴州是)
　等郡遣御史中丞盛修討之不克艾縣(漢縣故城在/今江西南昌)
　(府寧/州)賊遂焚燒長沙宼益陽(漢縣今屬湖/南長沙府)零陵蠻亦
　叛至是武陵蠻寇江陵南郡太守李肅棄城走(主簿/胡爽)
　(扣馬諫曰蠻夷見郡無備故敢乘間而進明府為國/大臣連城千里奈何委符守之重而為逃逋之人乎)
　(肅殺爽而走徵肅棄市復/爽門閭拜家一人為郎)乃以太常馮緄討之先是
　所遣將帥宦官多陷以折耗軍資往往抵罪緄請中
　常侍一人監軍財費尚書朱穆奏緄以財自嫌失大
　臣節有詔勿劾緄請前武陵太守應奉(字世叔汝/南南頓人)與
　俱十一月至長沙賊悉降進擊武陵蠻夷斬四千級
　受降十餘萬荆州平定緄推功于奉薦以為司隸校
　尉而緄上書乞骸骨不許(監軍使者張敝承宦官意/奏緄將婢二人戎服自隨)
　(又輙于江陵刻石紀功請下吏案尚書令黄儁議以/為無罪明年長沙賊復起攻桂陽太守陳奉破降之)
　(緄遂/坐免)
下皇甫規獄論輸左校
　皇甫規持節還督鄉里既無私惠而多所舉奏又惡
　絶宦官不與交通于是遂共誣規貨賂羣羌令其文
　降璽書誚讓規上疏自訟(畧曰臣前奏李翕等五臣/支黨半國交搆豪門競流)
　(謗讟云臣私報諸羌謝以錢貨者臣以私財則家無/擔石如物出于官則文簿易考就臣愚惑信如言者)
　(前世尚遺匈奴以宫姬鎭烏孫以公主/今臣伹費千萬以懷叛羌何罪之有)帝乃徵規還
　拜議郎論功當封而徐璜左悺欲從規求貨規終不
　答璜等陷以前事下吏官屬欲賦歛請謝規誓不聽
　遂論輸左校諸公及太學生張鳳等三百餘人詣闕
　訟之㑹赦歸家
(癸/夘)六年冬十月上校獵廣成(苑名在河/南汝州西)遂至上林苑
　陳蕃上疏諫曰安平之時遊畋宜有節况今有三空
　之戹哉田野空朝廷空倉庫空加以兵戎未戢四方
　離散是陛下焦心毁顔坐以待旦之時也豈宜揚旗
　耀武騁心輿馬之觀乎且時當種麥豈可勞民書奏
　不省
十一月以周景(字仲饗舒/人榮之孫)為司空(劉寵免/景代)
　時宦官方熾景與太尉楊秉上言内外吏職多非其
　人舊典中臣子弟不得居位諸皆斥罷帝從之于是
　條奏牧守以下五十餘人或死或免天下肅然
以張奐為度遼將軍皇甫規為使匈奴中郎將
　初奐坐梁冀故吏免官禁錮規薦之前後七上乃拜
　武威太守至是規復徵為度遼將軍到營數月上書
　薦奐才畧兼優宜正元帥自乞冗官以為奐副從之
尚書朱穆卒
　朱穆疾宦官恣横上疏曰案漢故事中常侍參選士
　人建武以後乃悉用宦者自延平以來浸益貴盛權
　傾海内寵貴無極放濫驕溢漁食百姓臣以為可悉
　罷省更選海内清淳之士明達國體者以補其處不
　納後復口陳曰臣聞漢家舊典置侍中中常侍各一
　人省尚書事黄門侍郎一人傳發書奏皆用姓族自
　和熹太后以女主稱制不接公卿乃以閹人為常侍
　小黄門通命兩宫自此以來權傾人主窮困天下宜
　皆罷遣博選耆儒宿徳與參政事帝怒不應穆伏不
　肯起左右傳出良久乃趨而去自此中官數因事稱
　詔詆毁之穆素剛憤懣發疽卒(穆仕數十年蔬食布/衣家無餘財公卿共)
　(表穆立節忠清追贈益州太守蔡邕與門人/諡為文忠先生  蔡邕字伯喈陳留圉人)
(甲/辰)七年春二月邟鄉(章懐注即周承休/侯國承休注見前)侯黄瓊卒(諡曰/忠)
　瓊卒四方名士㑹葬者六七千人初瓊教授于家徐
　穉從之諮訪大義及瓊貴穉絶不復交至是往弔進
　酹哀哭而去(穉常于家豫炙一鷄以絮漬酒中暴乾/以裹鷄徑到冢外以水漬綿使有酒氣)
　(用斗米飯白茅為藉以鷄置/前釃酒畢留謁去不見䘮主)人莫知者諸名士曰必
　徐孺子也于是選能言者茅容(字季偉/陳留人)輕騎追及為
　沽酒市肉穉為飲食容問國家事不答更問稼穡乃
　答之容還以語諸人郭泰曰孺子為人清潔髙廉飢
　不可得食寒不可得衣而為季偉飲食此為已知季
　偉之賢故也所以不答國事者是其智可及其愚不
　可及也泰博學善談論初逰洛陽符融(字偉明陳留/浚儀人少師)
　(事李膺/不仕終)一見嗟異因以介於河南尹李膺膺與為友
　後歸鄉里諸儒送之河上車數千輛膺惟與泰同舟
　而濟衆賓望之以為神仙焉㦯問范滂曰郭林宗何
　如人滂曰隱不違親貞不絶俗天子不得臣諸侯不
　得友我不知其他泰舉有道不就或勸之仕泰曰吾
　夜觀乾象畫察人事天之所廢不可支也吾将優㳺
　卒歲而已然猶周旋京師徐穉以書戒之曰夫大木
　将顛非一繩所維何為栖栖不遑寕處泰感悟曰敬
　拜師言以為師表泰性明知人好奬訓士類因以成
　名者甚衆(茅容年四十餘耕於野與等輩避兩樹下/衆皆夷踞客獨危坐泰見而異之因請寓)
　(宿旦日容殺雞食母餘半庋置自以草蔬與客同飯/泰曰郭林宗猶减三牲之膳以供賓客而卿如此乃)
　(吾友也勸令從學鉅鹿孟敏字叔達荷甑墮地不顧/而去泰見問之曰甑已破矣視之何益泰知其有分)
　(決亦勸令游學遂知名當世陳留仇香字季智至行/純嘿年四十為蒲亭長勸人生業令子弟就學賑恤)
　(窮寡期年大化民有陳元獨與母居母詣香告元不/孝香到元家為陳人倫孝行譬以禍福之言元感悟)
　(卒為孝子考城令王奐署香為主簿謂之曰聞在蒲/亭陳元不罰而化得無少鷹鸇之志耶香曰以為鷹)
　(鸇不若鸞鳳故不為也奐曰枳棘非鸞鳯所集百里/非大賢之路乃使香入太學符融勸以交結香曰天)
　(子設太學豈但使人游談其中耶泰就房謁之嗟歎/起拜牀下曰君泰之師非泰之友也陳國童子魏盻)
　(請於泰曰經師易遇人師難逢願給灑掃泰許而/善之自餘或出于屠沽卒伍因泰奬進竝以成名)
三月隕石于鄠(漢縣今屬陜/西西安府)
夏五月雨雹
秋九月荆州刺史度尚(度以官為氏尚字/博平山陽湖陵人)擊桂陽艾縣
賊平之
　先是陳奉破桂陽賊李研而餘黨卜陽潘鴻等逃入
　深山至是合艾縣賊復叛尚募諸蠻夷進擊之破其
　三匝多獲珍寳而士卒驕富莫有鬭志尚乃宣言兵
　少未可進當須諸郡所發悉至乃并力攻之申令軍
　中恣聽射獵兵喜皆出尚乃密使人焚其營獵者還
　營莫不涕泣尚人人慰勞深自咎責因曰陽等財寶
　足富數世諸卿但不并力耳所亾少少何足介意衆
　感憤踊尚敕令秣馬蓐食明旦徑赴賊屯陽等自以
　深固不復設備吏士乗鋭遂破平之尚出兵三年羣
　寇悉平封右鄉侯
冬十月帝如章陵(十二月/遝宫)
　時公卿貴戚車騎萬計徵求費役不可勝極䕶駕從
　事胡騰(字子升/桂陽人)言天子無外乗輿所幸即為京師臣
　請以荆州刺史比司隸校尉臣自同都官從事帝從
　之自是肅然莫敢干擾詔書多除人為郎太尉楊秉
　上疏曰太微積星名為郎位(太微宫五帝座後聚/二十五星是為郎位)入
　奉宿衛出牧百姓宜割不忍之恩以斷求欲之路於
　是乃止
(乙/巳)八年春正月遣中常侍左悺之苦縣(本楚邑漢置縣/唐曰真源故城)
(在今河南歸/徳府鹿邑縣)祠老子(太康地記苦縣有頼鄉祠/老子所生地也頼一作□)
丙申晦日食
中常侍侯覽免左悺自殺貶具瑗為都鄉侯
　侯覽弟參為益州刺史殘暴貪婪累贓億計楊秉奏
　檻車徵參于道自殺秉因奏曰臣按舊典宦官本任
　給使省闥而今執政操權中常侍侯覽弟參貪殘兇
　惡自取禍滅覽知釁重必有自疑之意臣愚以為覽
　宜急屏斥送歸本郡書奏尚書召秉掾屬詰之曰三
　公統外御史察内今越奏近官經典漢制何所依據
　秉使對曰春秋傳曰除君之惡惟力是視鄧通懈慢
　申屠嘉召詰責之漢世故事三公之職無所不統尚
　書不能詰帝不得已免覽官司𨽻韓縯因奏左悺罪
　惡及其兄太僕稱皆自殺又奏具瑗兄恭贓罪瑗貶
　都鄉侯
廢皇后鄧氏幽殺之
　帝多内寵鄧氏驕忌廢送暴室以憂死
詔李膺馮緄劉祐(字伯祖中/山安國人)輸作左校
　宛陵(宛當作苑後漢縣故城在/今河南開封府新鄭縣)羊元羣罷北海郡贓
　汚狼籍郡舎溷軒有竒巧亦載以歸河南尹李膺表按
　其罪元羣行賄宦官膺竟反坐單超弟遷為山陽太守以
　罪繫獄廷尉馮緄考致其死中官飛章誣緄以罪中常侍蘇
　康管霸固(猶强/占也)天下良田美業州郡不敢詰大司農劉祐
　移書所在依科品沒入之帝大怒三人俱坐輸作左校
夏五月太尉楊秉卒以劉瑜(字季節/廣陵人)為議郎
　秉為人清白寡欲嘗言我有三不惑酒色財也既歿
　所舉賢良劉瑜上書言中官不得裂土傳爵嬖女冗
　食傷生州郡賄賂公行民愁鬱結去入賊黨貧民或
　賈首級以要賞陛下又好微行近習暴縱惟逺斥邪
　佞政和災弭矣拜為議郎
桂陽賊攻零陵度尚擊斬之
　時荆州兵朱盖等徵戍役乆財賞不贍忿恚作亂
　與桂陽賊胡蘭等復反攻零陵太守陳球拒之(掾/吏)
　(白球遣家避難球怒曰太守分國虎符受任為一邦/豈顧妻孥而沮國威乎復言者斬乃弦大木  弓羽)
　(矛為矢引機發之多所殺傷賊激流灌城球輒/於内因地勢反決水淹賊相拒十餘日不能下)
　尚時徵還京師詔以為中郎將討擊斬之(餘黨南走/蒼梧交趾)
　(刺史張磐又破之賊復還荆州至靈帝時為零陵太/守楊璇所平  張磐字子石丹陽人楊璇字機平㑹)
　(稽烏/程人)
閏月段熲擊西羌破之
　段熲擊破西羌進兵窮追展轉山谷自春及秋無日
　不戰虜遂敗散封熲都鄉侯(明年春正月當煎諸種/復反熲又大破之西羌)
　(遂/定)
秋七月以陳蕃為太尉
　蕃讓曰不愆不忘率由舊章臣不如太常胡廣齊七
　政訓五典臣不如議郎王暢(暢先為南陽太守奮厲/威猛功曹張敞諫曰懇)
　(懇用刑不如行恩孶孳求姦未若禮賢化人在徳不/在用刑暢深納具言于是更崇寛政慎刑簡罰敎化)
　(大/行)文武兼資折衝萬里臣不如李膺上不許
八月初斂田畆稅錢
九月立貴人竇氏為皇后
　采女田氏有寵帝將立以為后時竇武(字游平扶風/平陵人融之)
　(元/孫)有女亦為貴人陳蕃及司隸應奉皆以田氏卑微
　竇氏良家爭之甚固帝不得已立竇氏拜武為特進
　城門校尉封槐里侯(武在位多辟名士清身疾惡禮/賂不通妻子衣食裁足而已得)
　(兩宫賞賜悉散與大學諸生/及匈施貧民由是衆譽歸之)
以李膺為司隸校尉
　陳蕃數言李膺馮緄劉祐之枉請加原宥誠辭懇切
　以至流涕帝不聴應奉上疏乞原膺等以備不虞乃
　悉免其刑久之膺復拜司隸校尉時小黄門張讓弟
　朔為野王令貪殘無道畏膺威嚴逃還京師匿于兄
　家合柱中膺率吏卒破柱取朔付獄受辭畢即殺之
　自此諸宦官皆鞠躬屏氣休沐不敢出宫省帝問其
　故並叩頭泣曰畏李校尉時朝廷日亂紀綱頺廢而膺
　獨持風裁以聲名自髙云
以劉寛(字文詔𢎞/農華隂人)為尚書令
　寛由東海相徵拜尚書令未㡬出為南陽太守歴典
　三郡温仁多恕雖在倉卒未嘗疾言遽色吏民有過
　但用蒲鞭罰之示辱而已終不加苦有功善推之于
　下有災異則引躬自責每見父老慰以農里之言年
　少勉以孝弟之訓人皆悦而化之
(丙/午)九年春正月辛亥朔日食詔舉至孝
　太常趙典所舉至孝荀爽對䇿曰禮者所以興福祥
　之本止禍亂之源也衆禮之中昬禮為首陽性純而
　能施隂體順而能化以禮濟樂節宣其氣故能豐子
　孫之祥致老夀之福也臣竊聞後宫采女六千侍使
　復在其外空賦不辜之民以供無用之女百姓困窮
　于外隂陽隔塞于内故感動和氣災異屢臻臣愚以
　為諸未幸御者一皆遣出使成配合此誠國家之大
　福也詔拜郎中
夏四月河水清(濟隂東郡/濟北平原)
帝親祠老子于濯龍宫
　以文罽(毳布也織/毛為之)為壇飾淳金釦器(以金飾器/之口也)設華
　蓋之坐用郊天樂
殺南陽太守成瑨(字功平/𢎞農人)太原太守劉瓆(字文理/髙唐人)捕司
隸校尉李膺太僕杜密(字周甫潁/川陽城人)部黨二百餘人下獄
遂䇿免太尉蕃
　初帝為蠡吾侯受學于甘陵周福及即位擢福為尚
　書時同郡房植有名當朝(鄉人為之謡曰天下規矩/房伯武因師獲印周仲進)
　(伯武植之字/仲進福之字)二家賓客互相譏揣遂成尤隙由是甘
　陵有南北部黨人之議自此始矣汝南太守宗資(見/前)
　以范滂為功曹南陽太守成瑨以岑晊(字公孝南/陽棘人)為
　功曹皆使之褒善糾違悉心聴政(二郡又為謡曰汝/南太守范孟博南)
　(陽宗資主□諾南陽太守/岑公孝𢎞農成瑨但坐□)太學諸生三萬餘人郭泰
　賈彪(字偉節熲州定陵人彪嘗為新息長小民貧困/多不養子彪嚴其制與殺人同罪數年間人養)
　(子者以百数曰此賈父/之所生也皆名之為賈)為其冠與李膺陳蕃王暢更
　相褒重(學中語曰天下模楷李元禮不畏/彊禦陳仲舉天下俊秀王叔茂)于是中外
　承風競以臧否相尚自公卿以下莫不畏其貶議宛
　有富賈張汎(帝美人之外親善雕鏤玩/好以遺中官因得顯位)恃勢縱横晊
　勸瑨收捕既而遇赦瑨竟誅之後乃奏聞小黄門晉
　陽趙津貪横放恣太原太守劉瓆亦於赦後殺之于
　是侯覽使汎妻上書訟寃宦官因緣譖訴瑨瓆帝大
　怒徵下獄有司承旨奏當棄市山陽太守翟超以張
　儉(字元節山/陽髙平人)為督郵(郡官監/屬縣)侯覽家在防東(後漢縣/故城在)
　(今兗州府/今鄉縣)殘暴百姓大起塋冡儉舉奏覽破其冡宅
　籍没資財徐璜兄子宣為下邳令求故汝南太守李
　暠女不得遂將吏卒至暠家載其女歸射殺之東海
　相黄浮收宣家屬無少長悉案棄市于是宦官訢寃
　帝又大怒超浮並坐髠鉗輸作陳蕃與司空劉茂(字/叔)
　(盛愷/之子)共諫請四人罪帝不悦茂不敢復言蕃乃上疏
　曰今宼賊在外四支之疾内政不理心腹之患臣憂
　左右日親忠言月疎内患漸積外難方深劉瓆成瑨
　誠心去惡而令伏歐刀翟超黄浮奉公不撓並蒙刑
　坐陛下深宜割塞近習與政之源引納尚書朝省之
　士斥黜邪侫則天和于上地洽于下矣帝不納宦官
　由此疾蕃彌甚輒以詔譴襄楷(襄氏魯莊公子襄仲/之後以諡為氏楷字)
　(公矩平原/隰隂人)上疏曰劉瓆成瑨志除奸邪而逺加考逮
　三公乞哀而嚴被譴讓漢興以來未有拒諫誅賢用
　刑太深如今日者也書奏不省復上書曰黄門常侍
　天刑之人陛下愛待兼倍常寵繼嗣未兆豈不為此
　又聞宫中立黄老浮屠(魏志浮屠正號曰佛陀與浮/屠聲相近轉為二言以華言)
　(譯之則/曰凈覺)之祠黄老清虚好生惡殺省慾去奢浮屠不
　三宿桑下(陳壽正誤曰沙門受道法者日中一食樹/下一宿慎莫再宿矣莫再宿即不三宿之)
　(意/也)不欲久生恩愛今陛下滛女艷婦極天下之麗甘
　肥飲美殫天下之味嗜欲不去殺罸過理奈何欲如
　黄老浮屠乎時帝篤好浮屠術由是其法浸盛故楷
　及之尚書奏楷違經誣上司宼論刑瑨瓆竟死獄中
　岑晊逃竄獲免(晊之亡也親友競匿之賈彪獨閉門/不納曰𫝊言相時而動無累後人公)
　(孝要君致釁自道其咎吾何容/隱之乎後晊終于江夏山中)河内張成者善風角
　推占當赦教子殺人李膺為司隸收捕逢宥竟案殺
　之成素以方技交通宦官宦官教成弟子牢修上書
　告膺等養太學遊士共為部黨誹訕朝廷于是天子
　震怒班下郡國逮捕黨人布告天下使同忿疾案經
　三府陳蕃郤之曰今所案者皆海内人譽憂國忠公
　之臣此等猶將十世宥也豈有罪名不章而致收掠
　者乎不肯平署帝愈怒遂下膺等北寺獄辭連太僕
　杜密(密素與李膺名行相次時人謂之李杜密嘗為/北海相去官還家每謁守令多所陳請同郡劉)
　(勝亦自蜀郡告歸閉門掃軌太守王昱謂密日劉季/陵清高士公卿多舉之者密曰劉勝知善不薦聞惡)
　(無言隱情惜已自同寒蟬今志義力行之賢而密達/之違道失節之士而密糾之使明府賞刑得中令聞)
　(休揚不亦萬分/之一乎昱乃服)及陳寔范滂之徒二百餘人或遁逃
　不獲皆懸金購募(陳寔曰吾不就獄衆無所恃乃往/請囚范滂至獄獄吏白祭臯陶滂)
　(曰臯陶古之直臣知滂無罪將理之于帝/如其有罪祭之何益于是諸人皆不祭)陳蕃復上
　書極諫帝諱其言切託以辟召非人策免之(時黨獄/所染皆)
　(天下名賢皇甫規自以西州豪傑恥不得與乃自言/臣前薦故大司農張奐是附黨也臣昔論輸左校太)
　(學生張鳯等訟臣是為黨人/所附也臣宜坐之朝廷不問)
匈奴烏桓降鮮卑走出塞
　時徵張奐為大司農鮮卑聞奐去招結南匈奴及烏
　桓同叛數道入塞宼掠九郡諸羌亦共宼武威張掖
　乃復拜奐為中郎將以九卿秩督幽并涼三州及度
　遼烏桓二營匈奴烏桓聞奂至皆降唯鮮卑出塞去
　朝廷患檀石槐不能制遣使持印綬封為王欲與和
　親檀石槐不肯受而宼抄滋甚自分其地為三部(從/右)
　(北平以東至遼來接夫餘滅貊為東部從右北平/以西至上谷為中部從上谷以西至烏孫為西部)各
　置大人領之
(丁/未)永康元年夏五月地裂(京師反/上黨)
壬子晦日食
六月赦黨人歸田里禁錮終身
　陳蕃既免朝臣震栗莫敢復為黨人言者賈彪曰吾
　不西行大禍不解乃入洛陽説竇武霍諝(字叔知魏/郡鄴人)
　等使訟之武上疏曰近者奸民牢修造設黨議遂收
　前司隸校尉李膺等連及數百人曠年拘錄事無效
　驗膺等建忠抗節志經王室此陛下稷卨(與契/通)伊吕
　之佐而虚為姦臣賊子所誣枉惟陛下留神澄省時
　(謂即/時也)見理出以厭人鬼喁喁之心書奏因以病上還
　印綬諝亦表請帝意稍解使中常侍王甫就獄訊黨
　人范滂等皆三木囊頭暴于階下甫曰卿等更相㧞
　舉迭為脣齒其意如何滂曰滂欲使善善同其清惡惡
　同其汙謂王政之所願聞不悟更以為黨身死之日
　願埋于首陽山側上不負皇天下不愧夷齊甫愍然
　為改容乃得並解桎梏膺等又多引宦官子弟宦官
　懼請帝以天時宜赦六月赦天下改元黨人二百餘
　人皆歸田里書名三府禁錮終身(滂候諝而不謝或/讓之滂日昔叔向)
　(不見祁奚吾何謝焉滂歸汝南南陽士大夫迎之者/車數千兩鄕人殷陶黃穆侍衛于旁應對賓客滂曰)
　(是重吾禍也遂遁還初詔下鈎黨郡國所奏多至百/數唯平原相史弼無所上詔書廹切州郡髠笞掾吏)
　(從事坐傳舍貴曰青州六郡其五有黨平原何治而/獨無弼曰先王疆理天下畫界分境水土異齊風俗)
　(不同他郡自有平原自無胡可相比若承望上司誣/陷良善則平原之人户可為黨相有死而已所不能)
　(也從事大怒即舉奏弼㑹黨禁中解弼以俸贖罪所/脫者甚衆竇武所薦㑹稽楊喬容儀偉麗數言政事)
　(帝愛其才貌欲妻以公主/喬固辭不聽遂不食而死)
秋八月巴郡言黃龍見
　初郡人欲就池浴見池水濁因相戲曰此中有黃龍
　語遂流行太守欲上之郡吏𫝊堅諫曰此走卒戲語
　耳不聽(時政化衰缺郡國多言瑞應是年八月魏郡/言嘉禾生甘露降十一月西河言白兎見皆)
　(黄龍/類也)
大水渤海溢
冬十二月帝崩(年三/十六)尊皇后曰皇太后太后臨朝
　初竇后既立御見甚稀惟采女田聖等有寵后素忌
　忍帝梓宫尚在前殿遂殺田聖
遣使迎解瀆亭(在今直隸保/定府祁州)侯宏(肅宗子河間孝王開/之曽孫祖淑父萇世)
(封解瀆/亭侯)詣京師
　竇武召侍御史河間劉儵問以國中宗室之賢者儵
　稱宏武白太后以儵持節奉迎宏時年十二
孝靈皇帝
(戊/申)建寧元年春正月以竇武為大將軍陳蕃為太尉與
司徒胡廣參録尚書事
　是時國嗣未立諸尚書多託病不朝蕃移書責之曰
　今帝祚未立諸君奈何委荼蓼之苦息偃在牀乎諸
　尚書惶怖皆起視事
解瀆亭侯宏至入即位(定為孝/靈帝)
二月葬宣陵(在雒陽/縣東北)
　(史臣曰桓帝初誅梁冀奮怒威天下猶企其息肩而/五邪嗣虐流衍四方自非忠賢力爭屢折姦鋒雖願)
　(依斟流彘亦/不可得已)
追尊祖為孝元皇夫人為孝元后考為孝仁皇尊母董
氏為愼園(章懷注在瀛州樂壽縣樂壽/故城在今直隸河間府獻縣)貴人
夏五月丁未朔日食
六月京師大水
錄定策功封竇武為聞喜(漢縣今屬/山西絳州)侯
　盧植(字子幹涿/郡涿人)說武宜辭大賞以全身名武不能用
　(植身長八尺二寸音聲如鐘性剛毅有大節少事馬/融融性豪侈列女倡歌舞于前植未嘗轉眄融敬之)
封陳蕃為高陽鄕(馮智舒質實高陽鄕/疑即高陽城注見前)侯不受
　太后以蕃舊德特封之蕃固讓不受
秋九月太傅陳蕃大將軍竇武奏誅宦者曹節等節
殺之遂遷太后于南宮
　初竇太后之立也陳蕃有力焉及臨朝政無大小皆
　委于蕃蕃與竇武同心戮力以奬王室徵天下名賢
　李膺杜密尹勲(字伯元/河南人)劉瑜等列於朝廷共叅政事
　於是天下延頸想望太平而帝乳母趙嬈及諸女尚
　書旦夕在太后側中常侍曹節王甫等共相朋結諂
　事太后太后信之數出詔命有所封拜蕃武疾之㑹
　有日食之變蕃謂武曰昔蕭望之困一石顯况今石
　顯數十輩乎可因此斥罷宦官以塞天變武乃白太
　后曰故事黄門常侍但當給事省内門户今乃使與
　政事任重權子弟布列專為貪暴天下洶洶宜悉誅
　廢以清朝廷太后曰故事世有宦官但當誅其有罪
　者可盡廢邪時中常侍管覇頗有才畧專制省内后
　先白收覇及蘇康等皆坐死武復數白誅節等太后
　冘(音由與/尤同)豫(不定/也)未忍蕃上疏言侯覽曹節公乘昕
　王甫鄭颯等與趙夫人(即趙/嬈)諸尚書並亂天下今不
　急誅必生變亂願出臣章宣示左右并令天下諸姦
　知臣疾之太后不納八月太白犯房之上將入太微(晉/書)
　(天文志房四星為明堂天子布政之宫亦/四輔也第一星上將也太微天子庭也)劉瑜惡之
　上書太后曰案占書宫門當閉將相不利姦人在主
　傍願急防之又勸武蕃速斷大計于是武奏免黃門
　令魏彪以所親小黃門山(周有山師之官/子孫以為氏)氷代之收
　鄭颯送北寺獄蕃曰此曹子便當收殺何復考為武
　令氷與勲雜考辭連曹節王甫勲氷即奏收節等使
　劉瑜内(讀日/納)奏九月武出宿歸府典中書者先以告
　朱瑀瑀盜發武奏罵曰放縱者自可誅耳我曹何罪
　而當盡見族滅因大呼曰陳蕃竇武奏白太后廢帝
　為大逆乃夜召所親共(音龔姓也商諸侯之/國晉有左行共華)普等十
　七人歃血共盟節請帝御前殿拔劒踊躍趙嬈等擁
　衞左右閉諸禁門召尚書官屬脅以白刃使作詔版
　拜王甫為黃門令持節至北寺獄收勲氷殺之出颯
　使持節收武等武馳入歩兵營召㑹北軍五校士數
　千人屯都亭下令軍士曰黃門常侍反盡力者封侯
　重賞蕃聞難將官屬諸生八十餘人並拔刃突入尚
　書門攘臂呼曰大將軍忠以衛國黄門反逆何云竇
　氏不道邪甫使劒士收蕃送北寺獄殺之時張奂徵
　還節等以奂新至不知本謀矯制使奂率五營士討
　武甫將千餘人出與奂合使其士大呼武軍曰竇武
　反汝皆禁兵當宿衛宫省何故隨反者乎營府素畏
　服中官于是武軍稍稍歸甫自旦至食時兵降略盡
　武自殺梟首都亭收捕宗親賔客悉誅之及劉瑜馮
　述皆夷其族遷皇太后于南宫徙武家屬于日南門
　生故吏皆免官禁錮(議郎巴肅始同謀節等不知伹/坐禁錮後乃知而收之肅自載)
　(詣縣縣令解印綬欲與俱去肅曰為人臣者有謀不/敢隠有罪不遶刑遂被誅  巴肅字恭祖勃海髙城)
　(人/)曹節遷長樂衛尉與甫等六人皆封列侯(蕃反朱/震收葬)
　(蕃屍匿其子逸事覺繫獄震受考掠誓死不言逸由/是得免□掾胡騰殯歛武屍行喪亦坐禁錮武孫輔)
　(年二屍騰詐以為己子與令史張敞共/匿之亦得免  朱震字伯厚陳留人)張奂遷大司
　農封侯奂深病為節等所賣固辭不受
冬十月甲辰晦日食
(己/酉)二年春三月尊慎園貴人董氏為孝仁皇后(置永樂/宫如桓)
(帝尊匽/貴人禮)
夏四月青蛇見御座上大風雨雷電詔公卿言事
　張奂上疏曰昔周公葬不如禮天乃動威今武蕃忠
　貞未被明宥妖𤯝之來皆為此也宜急為改𦵏徙還
　家屬其從坐禁錮一切蠲除又皇太后雖居南宫而
　恩禮不接宜思大義顧復之報上深嘉其言而為宦
　者所制不得從也(奂又與尚書劉猛等共薦王暢李/膺可叅三公之選節等疾其言遂)
　(下詔□責之奂等皆自囚/廷尉數日得出以俸贖罪)郎中謝弼(字輔宣東/郡武陽人)上封
　事曰皇太后幽隔空宫如有霧露之疾陛下何面目
　以見天下禮為人後者為之子今以桓帝為父豈得
　不以太后為母哉臺宰重器國命所繫今之四公(太/尉)
　(司徒司空并/太傅為四公)惟劉寵斷斷守善餘皆素餐致㓂之人
　必有折足覆餗之凶可因災異並皆罷黜徵王暢李
　膺並居政事庶災變可消國祚惟永左右惡之以他
　罪收弼掠死于獄光禄勲楊賜(字伯獻震之/孫秉之子)曰王者
　心有所想雖未形顔色而五星以之推移隂陽為其
　變度夫皇極不建則有龍蛇之孽詩云惟虺惟蛇女
　子之祥惟陛下思乾剛之道别内外之宜抑皇甫之
　權割艶妻之愛則蛇變可消禎祥立應
六月以劉囂(字重寧/長沙人)為司空
　囂素附諸常侍故致位公輔
秋七月段熲大破東羌平之封熲新豐(注見/前)侯
　初熲既定西羌(事在桓帝/延熹八年)而東羌先零等種猶未服
　(永康元年春先零圍祋祤掠雲陽是夏冦三輔攻没/兩營  祋祤漢縣故城在今陜西西安府耀州祋丁)
　(外反祤音詡雲陽漢縣故/城在今陜西邠州淳化縣)　皇甫規張奐招之連年既
　降又叛(永康元年張奐遣司馬董卓擊破先零奐當/封以不事宦官不果拜卓為郎中  董卓字)
　(仲頴隴西/臨洮人)桓帝詔以問熲熲上疏具對(略曰東羌降/於皇甫規者)
　(已二萬落今所餘三萬餘落近居塞内路無險折久/亂井涼累侵三輔是為癰疽伏疾留滞脅下如不加)
　(誅轉就滋大若以騎五千歩萬人車三千輛三冬二/夏足以破定伏計永初中諸羌反叛十有四年用二)
　(百四十億永和之末復經七年用八十餘億費耗若/此猶不誅盡餘孽復起於兹為害今不暫疲民則永)
　(寧無期臣庶竭/駑劣伏待節度)桓帝悉聽如所上熲於是將兵萬人
　齎十五日糧從彭陽(漢縣故城在今甘/肅平涼府鎭原縣)直指高平(注/見)
　(前/)與先零諸種戰(時虜兵盛熲□皆恐熲令軍士長/鏃利刃長矛三重挾以彊弩列輕)
　(騎為左右翼謂將士曰今去家數千里進則事/成走則盡凡努力共功名因大呼馳騎突擊)大破
　之於逢義山(今平涼府固原州有須/彌山或以為即逄義擊)虜衆奔潰斬首
　八千餘級太后下詔褒美以熲為破羌將軍(事在建/寜元年)
　(二/月)熲乘勝晨夜兼行連破之羌餘宼四千落悉散入
　漢陽山谷間(張奂上言東羌雖破餘種難盡宜以恩/降可無後悔詔書下熲復上言張奂説)
　(虜强難破宜用招降聖朝明鑑信納瞽言臣謀得行/奂計不用遂懐猜恨□潤辭意言羌一氣所生不可)
　(誅盡血流汙野傷和致災臣伏念先零雜種累經反/覆臣奉大漢之威建長久之䇿欲絶其本恨不使能)
　(殖本規三嵗今適明年而餘宼殘燼□向殄㓕願一/以任臣臨時量宜不失權便  事在建寧元年七月)
　至是詔遣謁者馮禪説降漢陽散羌熲以𦍑雖暫降
　而縣官無廪必當復為盗賊不如乘虚放兵埶必殄
　滅乃進營去羌所屯四五十里遣司馬田宴夏育先
　將兵進擊羌衆潰東奔熲遣千人于西縣(注見/前)結木
　為柵遮之分遣宴育等將七千人銜枚夜上西山結
　營穿塹去虜一里許又遣司馬張愷將三千人上東
　山虜乃覺之熲因與愷等挾東西山縱兵奮擊窮山
　深谷之中處處破之斬其渠帥以下萬九千級馮禪
　等所招降四千人于是東羌悉平更封熲為新豐縣
　侯尋徵為侍中(熲在邊十餘年未曾一日蓐寢與將/士同甘苦故皆樂為死戰所向有功)
　(凡百八十戰斬三萬八千餘級費/四十四億軍士死者四百餘人)
冬十月復治鉤黨殺前司隸校尉李膺等百餘人
　初李膺等雖廢錮天下士大夫皆高尚其道更相標
　榜為之稱號上曰三君(竇武陳蕃劉淑為三君者言/一世之所宗也  劉淑字仲)
　(承河間/樂成人)次曰八俊(李膺荀昱杜密王暢劉祐魏朗趙/典朱寓為八俊俊者言人之英也)
　(朱趙典范書止名見/  寓沛人餘俱見前)次曰八顧(郭泰宗慈巴肅夏馥/范滂尹勲蔡衍羊陟)
　(為八顧顧者言能以德行引人者也蔡宗慈字孝初/南陽安衆人夏馥字子治陳留圉人  衍字孟喜汝)
　(南項人羊本晉羊舌氏春秋末始獨/從羊陟字嗣祖泰山梁父人餘見前)次曰八及(張儉/岑晊)
　(劉表陳翔孔昱苑康檀敷翟超為八及及者言其能/導人追宗者也  劉表字景升山陽高平人陳翔字)
　(子麟汝南邵陵人孔昱字元世魯國人檀敷字文/有山陽瑕邱人翟超字及郡縣范書闕餘見前)次
　曰八厨(度尚張邈王孝劉儒胡母班秦周蕃嚮王章/為八厨厨者言能以財救人者也  度尚注)
　(見前張邈字孟卓東平人王孝字文祖夀張人劉儒/字叔林東郡陽平人胡母班字季友泰山人秦周字)
　(平王平邱人蕃嚮字嘉景魯/國人王章字伯儀東萊人)方古之入元八愷陳竇
　用事舉拔膺等及陳竇被誅膺等復廢宦官疾惡之
　而侯覽怨張儉尤甚(儉破覽冢/宅事見前)儉鄉人朱並承覽意
　指上書告儉與同鄉二十四人别相署號共為部黨
　圖危社稷詔刋章捕儉等曹節因諷有司奏諸鉤黨
　者下州郡考治是時上年十四問節等曰黨人何用
　為惡而欲誅之邪對曰相舉羣輩欲為不軌上曰不
　軌欲如何對曰欲圖社稷上乃可其奏或謂膺曰可
　去矣對曰事不辭難罪不逃刑臣之節也吾年已六
　十死生有命去將安之乃詣詔獄考死門生故吏並
　被禁錮(時御史蜀郡景毅子顧為膺門徒未有錄牒/不及於譴毅慨然曰本謂膺賢遣子師之豈)
　(可以漏脱名籍茍安/而已遂自表免歸)汝南督郵吴導受詔捕范滂至
　征羌(後漢候國故城在今/河南許州郾城縣)抱詔書閉傳舎伏牀而泣
　一縣不知所為滂聞之曰必為我也即自詣獄縣令
　郭揖解印綬引與俱亡滂曰滂死則禍塞何敢以罪
　累君又令老母流離乎其母就與之訣曰汝今與李
　杜齊名死亦何恨既有令名復求夀考可兼得乎滂
　跪受敎再拜而辭顧其子曰吾欲使汝為惡則惡不
　可為使汝為善則我不為惡行路聞之莫不流涕凡
　黨人死者百餘人妻子皆徙邊天下豪傑及儒學有
　行義者宦官一切指為黨人有怨隙者因相陷害睚
　眦之忿濫入黨中或有未嘗交關亦罹禍毒其死徙
　廢禁者又六七百人郭泰聞黨人之死私為之慟曰
　詩云人之云亡邦國殄瘁(大雅瞻/卬之辭)漢室滅矣但未知
　瞻烏爰止于誰之屋(小雅正/月之辭)耳泰雖好臧否人倫而
　不為危言覈論故能處濁世而怨禍不及焉(張儉亡/命困廹)
　(望門投止莫不重其名行破家相容後流轉東萊止/李篤家外黄令毛欽操兵到門篤引欽就席曰張儉)
　(負罪豈得藏之若審在此此人名士明廷寧宜執之/乎欽起撫篤曰蘧伯玉耻獨為君子足下如何專取)
　(仁義篤曰今欲分之明廷載半去矣欽歎息而去篤/導儉出塞其所經歴連引收考徧天下儉與魯國孔)
　(褒有舊亡抵褒不遇褒弟融年十六匿之事泄儉亡/走國相收褒融送獄未知所坐融日保納舍藏者融)
　(也褒曰彼來求我非弟之過吏問其母母曰家事任/長妾當其辜一門爭死郡縣疑不能決乃上讞之詔)
　(獨坐褒及黨禁解儉乃還鄕里夏馥聞儉亡命歎曰/孽自已作空汙良善一人逃死禍及萬家何以生為)
　(乃自翦須變形入林盧山中隱姓名為冶家傭親突/烟炭形貎毁瘁積二三年人無知者馥弟靜載縑帛)
　(追餉之馥不受曰弟奈何載禍相餉乎初中常侍張/讓父死歸葬潁川雖一郡畢至而名士無往者讓耻)
　(之陳寔獨弔焉及誅黨人讓以寔故多所全宥袁閎/聞黨事起欲投迹深林以母老不宜遠遁乃築土室)
　(四周於庭不為户自牖納飲食母思閎時徃就視母/去便自掩閉兄弟妻子莫得見也潛身十八年卒于)
　(士室二孔褒字文禮弟融字文舉魯國人/孔子  十世孫袁閎注見前張讓熲川人)初范滂等
　非訐朝政自公卿以下皆折節下之太學生爭慕其
　風以為文學將興處士復用申屠蟠(字子龍/外黄人)獨歎曰
　昔戰國之世處士橫議列國之君至為擁篲先驅卒
　有坑儒燒書之禍今之謂矣乃絶迹於梁碭之間因
　樹為屋自同傭人居二年滂等果罹黨錮之禍惟蟠
　起然免於評論
　(司馬氏光曰天下有道君子揚於王庭以正小人之/罪而莫敢不服天下無道君子囊括不言以避小人)
　(之禍而猶或不免黨人生昏亂之世不在其位四海/横流而欲以口舌救之以至身被淫刑禍及朋友士)
　(類殱滅而國隨以亡不亦悲乎夫惟郭泰旣明且哲/以保其身申屠蟠見幾而作不俟終日卓乎其不可)
　(及/已)
庚子晦日食
(庚/戌)三年春二月丙寅晦日食
(辛/亥)四年春正月帝冠赦唯黨人不赦
二月地震海溢
三月辛酉朔日食大疫
立貴人宋氏為皇后
帝朝太后于南宫
　帝以太后有援立之功率羣臣朝南宫親饋上壽黄
　門令董萌因此數為太后訴寃帝深納之供養資奉
　有加于前曹節王甫疾之誣萌以謗訕永樂宫下獄
　死
(壬/子)熹平元年春正月帝謁原陵(注見/前)
　司徒掾蔡邕曰古不墓祭朝廷有上陵之禮始謂可
　損今見威儀察其本意乃知孝明皇帝至孝惻隱不
　易奪也禮有煩而不可省者此之謂也
三月胡廣卒
　廣周流四公(一履司空再作司徒/三登太尉又為太傅)三十餘年歴事六
　帝禮任極優(罷免未嘗滿/嵗輙復升進)練達故事明解朝章京師
　諺曰萬事不理問伯始(胡廣/字)天下中庸有胡公然温
　柔謹慤常遜言恭色以取媚于時無忠直之風天下
　薄之
宦者候覽有罪自殺
　覽為長樂太僕(太后/宫官)坐專權驕奢䇿收印綬自殺
夏六月大水
皇太后竇氏崩秋七月𦵏桓思皇后
　竇太后母卒于比景太后憂思感疾崩于雲臺曹節
　王甫欲用貴人禮殯帝曰太后親立朕躬統承大業
　豈冝以貴人終乎于是發喪成禮節等欲别𦵏太后
　而以馮貴人配祔詔公卿大㑹朝堂太尉李咸(字元/卓汝)
　(南西/平人)時病扶輿而起擣椒自隨謂妻子曰若皇太后
　不配食桓帝吾不生還矣既議坐者瞻望中官莫肯
　先言廷尉陳球曰皇太后以盛徳良家母臨天下遭
　時不造援立聖明因遇大獄遷居空宫家雖獲罪事
　非太后今若别𦵏誠失天下之望且馮貴人無功于
　國何宜上配至尊李咸曰臣本謂宜爾誠與意合公
　卿以下皆從球議節甫猶爭之咸復上疏曰太后以
　陛下為子陛下豈得不以太后為母子無黜母臣無
　貶君合葬宣陵一如舊制帝從之葬桓思皇后于宣
　陵
詔司隸校尉劉猛論輸左校
　有人書朱雀闕(南司馬門闕/在宫門外)言曹節王甫幽殺太后
　詔司隸劉猛逐捕猛以其言直不肯急捕月餘主名
　不立詔以段熲代之熲乃四出逐捕及太學游生繫
　者千餘人又以他事奏猛論輸左校
殺渤海王悝(質帝立梁太后徙封帝父鴻為渤海/王薨無子以悝為嗣悝恒帝之弟也)
　初渤海王悝以不道貶為癭陶(漢縣故城在今直/隸趙州寧晉縣)王
　因王甫求復國許謝錢五千萬既而桓帝遺詔復之
　悝知非甫功不與甫以中常侍鄭颯等與悝交通乃
　使叚熲收諷等而奏颯等謀迎立悝詔冀州刺史收
　悝廹令自殺(妃妾子女𫝊相以下百餘人皆/被誅甫等十二人以功封列侯)
(癸/丑)二年春正月大疫
夏六月地震海水溢
秋七月以唐珍(潁川/人)為司空
　珍中常侍衡之弟故得拜
冬十二月癸酉晦日食
(甲/寅)三年冬十一月吴郡(注見/前)司馬孫堅(字文臺吴/郡富春人)討㑹
稽賊許生(三國志/作許昌)斬之(孫堅始/見此)
　先是㑹稽妖賊許生起句章(後漢縣故城在今浙/江寧波府慈谿縣)自
　稱陽明皇帝衆以萬數(事在/元年)至是堅召募精勇得千
　餘人與州郡合討生破斬之
(乙/夘)四年春三月立石經于太學門外(雒陽記曰太學在/雒陽城南開陽門)
(外堂前石經四部/碑凡四十六枚)
　詔諸儒正五經文字命議郎蔡邕為古文篆隸(顔師/古曰)
　(古文謂孔子壁中書篆隸皆秦程邈所作篆/有大篆小篆隸書以邈徒隸故謂之隸書也)三體書
　之刻石立于太學門外使後儒晚學咸取正焉碑始
　立其觀視及摹寫者車乘日千餘兩
夏四月大水
鮮卑宼幽州
　鮮卑屢宼幽并大為邊患是時朝議以州郡相黨人
　情比周乃制昏姻之家及兩州人士不得對相監臨
　已復立三互法(謂昏姻之家及兩州人/士不得交互為官也)禁忌轉密選
　用艱難幽冀二州久缺不補蔡邕上疏曰幽冀舊壤
　鎧馬所出比年兵饑漸至空耗今者闕職經時萬里
　蕭條無所管繋臣願蠲除近禁其諸州刺史器用可
　换者無拘日月三互以差厥中不從
六月螟(說文蟲食/榖葉者)
(丙/辰)五年夏殺永昌太守曹鸞更考黨人禁錮五屬(五服内/之親也)
　永昌太守曹鸞上書曰夫黨人者或耆年淵徳或
　衣冦英賢皆冝股肱王室左右大猷者也而久被禁
　錮辱在塗泥所以災異屢見水旱洊臻宜加沛宥以
　副天心帝大怒檻車收鸞送獄掠殺之于是詔州郡
　更考黨人門生故吏父子兄弟在位者悉免官禁錮
　爰及五族(光和二年上祿長和海上言黨人錮及五/族有乖訓典万詔黨錮後祖以下皆釋之)
　(威上祿漢縣故城在今甘肅階州/  縣和氏堯時和仲和叔之後)
(丁/巳)六年夏四月大旱蝗
　以旱蝗詔令三公條奏長吏苛酷貪汙者罷免之平
　原相陽球(周景王封少子于陽樊因邑/命氏球字方正漁陽泉州人)坐嚴酷徵詣
　廷尉帝以球前討賊有功(九江山賊起球為九江/太守設方畧凶賊殄破)特
　赦之拜議郎
以宣陵孝子為太子舎人
　市賈小民相聚為宣陵孝子者數十人詔皆除太子
　舎人初帝好文學自造皇羲篇五十章引諸生能為
　文賦者並待制鴻都門下後諸為尺牘(木簡以書辭/賦也長一尺)
　(故曰/尺牘)及工書鳥篆(字為蟲鳥形/六體之一也)者皆加引召至數十
　人侍中祭酒樂松賈䕶多引無行趣埶之徒置其間
　憙(去聲/好也)陳閭里小事帝甚悦之待以不次之位蔡邕
　因上封事(畧曰古者取士必使諸侯嵗貢孝武之世/郡舉孝亷又有賢良文學之選于是名臣)
　(輩出文武並典漢之得人數路而已夫書辭賦才之/小者匡國治政未有其能陛下聴政餘暇觀省篇章)
　(聊以游意非以為教化取士之本而諸生競利作者/鼎沸連偶俗語有類俳優或竊成文虛冒名氏皆見)
　(拜擢旣加之恩難復收改但不可復使治民及在州/郡宣陵孝子虚偽小人本非骨肉羣聚山陵假名稱)
　(孝義無所依至有姦軌之人通容其中太子官屬宜/搜選令徳豈有但取邱墓凶醜之人其為不祥莫大)
　(焉宜遣歸田/里以明詐偽)書奏帝乃詔宣陵孝子為舍人者悉改
　為丞尉
秋八月遣校尉夏育等擊鮮卑敗績
　䕶烏桓校尉夏育上言鮮卑宼邊自春以來三十餘
　發請徵幽州諸郡兵出塞擊之一冬二春必能禽滅
　先是䕶羌校尉田晏坐事論刑欲立功自贖因請王
　甫求得為將乃拜晏破鮮卑中郎將(大臣多不同者/乃召百官議蔡)
　(邕議曰自匈奴遁逃鮮卑彊盛據其故地稱兵十萬/才力勁健意智益生加以關塞不嚴禁網多漏精金)
　(良鐡皆為賊有漢人逋逃為之謀主兵利馬疾過于/匈奴今育晏虛計二載自許有成者褐結兵連豈得)
　(中休當更徵發轉運無已就如其言/猶已危矣况得失不可量邪帝不從)八月遣育出高
　柳晏出雲中各將萬騎出塞二千餘里檀石槐命三
　部大人逆戰育等大敗喪其節傳輜重各以數十騎
　犇還死者什七八(育晏檻車徵下/獄贖為庶人)
冬十月癸丑朔日食
地震
鮮卑宼遼西太守趙苞(字威豪甘陵/東武城人)破之
　遼西太守趙苞到官遣使迎母道經柳城(漢縣故城/在今熱河)
　(界/)值鮮卑萬餘人入塞宼鈔苞母及妻子遂為所刦
　質載以擊郡苞出戰對陳賊出母示苞悲號謂母曰
　為子無狀欲以微禄奉養朝夕不圖為母作禍昔為
　母子今為王臣義不得顧私恩毁忠節唯當萬死無
　以塞罪母遥謂曰威豪人各有命何得相顧以虧忠
　義爾其勉之苞即進戰賊悉摧破其母妻為賊所害
　苞歸𦵏訖謂鄉人曰食祿而避難非忠也殺母以全
　義非孝也如是有何面目立于天下遂歐血而死
　(程子曰以君城降賊而求生其母固不可矣然亦當/求所以生母之方奈何不顧而遽戰乎徐庶于此蓋)
　(得之/矣)
　(方氏孝孺曰苞善守官矣然而未知義也彼鮮卑者/衆多而可以計取性貪而可以利誘苞若賂之而以)
　(母為請彼樂得吾之利未必不從緃使利未足以盈/具心吾猶可以計勝之奈何不此之圖而使母死于)
　(宼乎夫義者合乎道而宜乎人心之謂棄母以全城/與全母而棄郡其非義則一也權其輕重使上不失)
　(職惟逹于義者能之惜/乎苞之不足以及此也)
(戊/午)光和元年春二月辛亥朔日食
地震
置鴻都門學
　鴻都門學諸生皆敕州郡三公舉用辟召或出為刺
　史太守入為尚書侍中有封侯賜爵者士君子耻與
　為列既而詔為樂松等圖像立贊以勸學者尚書令
　陽球諫曰松等皆出于微蔑斗筲小人俛眉承睫徼
　進明時而形圖丹青有識掩口願罷鴻都之選以銷天
　下之謗書奏不省
以張顥(字智明/常山人)為太尉
　顥為中常侍奉弟因永樂宫門史霍玉以進未㡬罷
夏四月地震
侍中寺雌雞化為雄
秋七月青虹見玉堂殿庭中(時又有異氣墮温徳殿/東氣如龍長十餘丈)
　上以災異詔問消復之術光禄大夫楊賜對曰今妾
　媵閹尹共專國朝鴻都羣小並各拔擢而令縉紳之
　徒委伏畎畝口誦堯舜之言身蹈絶俗之行委捐溝
　壑不見逮及冠履倒易陵谷代處幸頼皇天垂象譴
　告周書曰天子見怪則修徳唯陛下斥逺佞巧抑止
　槃遊冀上天還威衆變可弭蔡邕對曰臣伏思諸異
　皆亡國之怪也天于大漢殷勤不已故屢出􁀙(與妖/同)
　變以當譴責欲令人君感悟改危即安蜺墮雞化皆
　婦人干政之所致也前者乳母趙嬈讒諛驕溢門史
　霍玉(永樂門史董/太后宫官)城社為姦今道路紛紜復云有程
　大人(宫官耆宿皆/稱中大人)者將為國患宜明設禁令深惟趙
　霍以為至戒聖朝既自約厲左右亦宜從化人自抑
　損以塞咎戒則天道虧滿鬼神福謙矣帝覽而歎息
　因起更衣曹節于後竊視之悉宣語左右中常侍程
　璜使人飛章言邕私事下雒陽獄劾大不敬棄市中
　常侍吕强(成臯/人)愍邕無罪力為伸請詔減死一等與
　家屬髠鉗徙朔方(璜女夫陽球又與邕叔父有隙遣/客刺邕客威其義反以其情告之)
　(由是/得免)
八月有星孛于天市
冬十月廢皇后宋氏幽殺之
　后無寵而渤海王悝妃即后之姑也王甫恐后怨之
　因譖后挾左道祝詛帝信之䇿收璽綬后自至暴室
　以憂死父酆及兄弟並被誅
以袁逢(字周陽/安曽孫)為司空
　初太尉袁安子敝為司空(見前/)孫湯(字仲/河)復為太尉
　湯三子長成(早卒/)次逢次隗(字次/陽)逢以三公子著稱
　于時至是為司空隗亦顯官(熹平元年先/逢為司徒)時中常侍
　袁赦用事以逢隗相家與之同姓推崇以為外援故
　袁氏貴寵于世成子紹(字本/初)壯健有威容愛士養名
　賓客輻輳逢子術(字公/路)亦以俠氣聞(先是逢從兄子/閎見時方險亂)
　(而家門富盛常對兄弟歎曰先公福祚後世不能以/徳守之而競為驕奢與亂世爭權此即晉之三郤矣)
丙子晦日食
　尚書盧植上言黨錮多非其罪可加赦宥宋后家屬
　無辜不得斂𦵏宜敕收拾以安遊魂郡守刺史一月
　數遷縱不九載可滿三嵗請謁希求一宜禁塞選舉
　之事責成主者天子無私宜宏大務蠲略細微帝不
　省
以橋元(黄帝葬橋山子孫守冢因/以為氏元字公祖睢陽人)為太尉
　元㓜子十嵗遊門次為人所刦登樓求貨元不與司
　隸校尉河南尹圍守元家不敢廹元瞋目呼曰姦人
　無狀元豈以一子之命而縱國賊乎促令攻之元子
　亦死元因上言天下凡有刦質者皆幷殺之不得贖
　以財寶開張姦路由是刦質遂絶(元居位數/月以疾罷)
初開西邸賣官
　開邸舎于西園賣官二千石二千萬四百石四百萬
　其以徳次應選者半之或三分之一令長隨縣好醜
　豐約有賈富者先入錢貧者到官然後倍輸又私令
　左右賣公卿公千萬卿五百萬(桓帝之初京都童謡/曰城上烏尾畢逋公)
　(為吏子為徒一徒死百乘車車班班入河間河間姹女工/數錢以錢為室金為堂石上慊慊舂黄梁梁下有縣)
　(鼓我欲擊之丞相怒及帝卽位每笑桓帝不能作家/曾無私錢董太后乃使帝賣官求貨以為私藏后亦)
　(自納金錢盈滿堂/室于是童謠始驗)帝問侍中楊奇曰朕何如桓帝對
　曰陛下之于桓帝亦猶虞舜比德唐堯帝不悅曰卿
　强項眞楊震子孫死後必復致大鳥矣(大鳥事見前/奇震之曾孫)
　(也/)
(己/未)二年春大疫
地震
夏四月甲戌朔日食
宦者王甫伏誅太尉段熲有罪自殺
　王甫曹節等姦虐弄權段熲以輸貨得太尉阿附之
　節甫父兄子弟為卿校牧守者布滿天下所在貪暴
　甫養子吉為沛相尤殘酷視事五年凡殺萬餘人尚
　書令陽球常拊髀發憤曰若陽球作司隸此曹子安
　得容乎旣而果遷司隸甫使門生于京兆界辜𣙜(與/辜)
　(較同注/見前)官物七千餘萬京兆尹楊彪(字文先/賜之子)發之球
　奏甫熲等罪惡悉收送雒陽獄及甫子萌吉自臨考
　之五毒備極父子悉死杖下熲亦自殺乃磔甫尸于
　夏城門(雒陽城/南門名)大署榜曰賊臣王甫盡没入其財産
　妻子皆徙比景球遂欲以次表誅節等乃敕中都官
　從事曰且先去權貴大猾若公卿豪右從事自辦之
　何須校尉邪節等聞之不敢出沐㑹送虞貴人(順帝/母)
　葬節見磔甫尸慨然抆淚直入省白帝曰陽球故酷
　暴吏不宜使在司隸以騁毒虐帝乃徙球為衛尉(于/是)
　(曹節朱瑀等權勢復盛梁人審忠上書極言瑀等/罪惡請與考驗有不如言願受湯鑊之誅不報)
封中常侍吕强為都鄕侯不受
　强清忠奉公帝以衆例封為都鄕侯强固辭不受因
　上疏曰宦官品卑人賤妄授茅土開國承家小人是用
　陰陽乖剌罔不繇兹蔡邕對問毀刺貴臣譏呵宦官
　陛下不密其言令羣邪咀嚼致邕刑罪今羣臣皆以
　邕為戒臣知朝廷不復得聞忠言矣宜徵邕更加授
　任則忠貞路開衆怨可弭帝知其忠而不能用
殺司徒劉郃(字季承河間人是/年二月為司徒)少府陳球尚書劉納衛
尉陽球
　初郃兄儵死于陳竇之難至是陳球說郃曰曹節等
　放縱為害可表徙陽球為司隸以次收節等誅之郃
　曰凶豎多耳目恐事未㑹先受其禍劉納曰公為國
　棟梁傾危不持焉用彼相邪郃許諾與陽球結謀球
　小妻程璜之女由是節等聞知共白帝曰郃等交通
　書疏謀議不軌帝大怒郃及陳球劉納陽球皆下獄
　死
(庚/申)三年秋地震
冬有星孛于狼弧(晉書天文志狼一星在東/井東南弧九星在狼東南)
十二月立貴人何氏為皇后
　徵后兄進(字遂/高)為侍中后本南陽屠家以選入掖庭
　生皇子辯故立之(後王美人生皇子協后酖殺美/人帝怒欲廢后中官固請乃止)
作罼圭靈昆苑(罼圭苑有二東罼圭苑周一千五百歩/西罼圭苑周三千三百歩並在雒陽宣)
(平門/外)
　司徒楊賜諌曰先王造囿裁足以修三驅之禮薪莱
　芻牧皆悉徃焉今廢田園驅居人畜禽獸殆非若保
　赤子之義帝欲止侍中任芝樂松曰文王之囿百里
　人以為小今與百姓共之無害也帝悦遂為之(五年/帝起)
　(四百尺觀于阿亭道六年帝/又置□囿署以宦者為令)
(辛/酉)四年夏六月雨雹
秋九月庚寅朔日食
鮮卑檀石槐死
　子和連代立才力不及父而貪滛出攻北地人射殺
　之子騫曼幼兄魁頭立後騫曼與魁頭爭國衆遂離
　散(魁頭死弟/歩度根立)
作列肆于後宫
　帝作列肆于後宫使諸采女販賣更相盗竊爭鬭帝
　著啇賈服從之飲宴為樂又于西園弄狗著進賢冠
　帶綬又駕四驢躬自操轡京師轉相倣效驢價遂與
　馬齊好為私稸(與蓄/同)收天下珍貨每郡國貢獻先輸
　中署名為導行費(貢獻外别有所入/以為所獻導引也)呂强諫曰天下
　之財莫不生之陰陽歸之陛下豈有公私今中尙方
　斂諸郡之寶中御府積天下之繒(中尙方中御/府皆私藏也)西園
　引司農之藏中廐聚太僕之馬(時帝置騄驥廐丞/領受天下調馬)而
　所輸之府輙有導行之財調廣民困費多獻少姦吏
　因其利百姓受其敝又阿媚之臣好獻其私容諂姑
　息自此而進書奏不省
(壬/戌)五年春正月詔公卿舉刺史二千石為民害者
　太尉許􁚕司空張濟(字元江/陽人)承望内官受取貨賂其
　宦者子弟賓客貪穢皆不敢問而虛糾邊遠小郡淸
　修有惠化者二十六人吏民詣闕陳訴司徒陳耽(字/漢)
　(公東/海人)上言公卿所舉率黨其私所謂放鴟梟而囚鸞
　鳳帝以讓􁚕濟由是諸坐謠言徵者悉拜議郎
二月大疫
夏四月旱
秋七月有星孛于太微(注見/前)
以桓典(字公雅榮/之元孫)為侍御史
　典為御史宦官畏之典常乘驄馬京師為之語曰行
　行且止避驄馬御史
(癸/亥)六年夏大旱
秋金城河溢
五原山岸崩
(甲/子)中平元年春二月黄巾賊張角等起
　初鉅鹿張角事黄老以妖術教授號太平道呪符水
　以療病遣弟子遊四方轉相誑誘十餘年間徒衆數
　十萬(自青徐幽冀荆揚兗豫八州之人莫不畢/應郡縣反言角以善道教化為民所歸)楊賜
　上言宜敕州郡簡别流民䕶歸本郡以孤弱其黨然
　後誅其渠帥可不勞而定事留中司徒掾劉陶復上
　疏申賜前議帝殊不為意角遂置三十六方方猶將
　軍也大方萬餘人小方六七千各立渠帥訛言蒼天
　已死黄天當立嵗在甲子天下大吉以白土書京城
　寺門及州郡官府皆甲甲子字大方馬元義等先收
　荆揚數萬人以中常侍封諝徐奉等為内應約以三
　月五日内外俱起至是角弟子唐周告之于是收元
　義車裂詔三公司隸案驗宫省直衛及百姓事角道
　者誅殺千餘人角等知事已露馳敕諸方一時俱起
　皆著黄巾為識(角自稱天公將軍弟寶稱地公將軍/梁稱人公將軍時人謂之黄巾賊亦)
　(名為/蛾賊)所在燔刦旬月之間天下響應
以何進為大將軍屯都亭
　自函谷(秦故闗在今河南陜州靈寳縣南漢故闗在/今河南府新安縣東北武帝元鼎中徙置)
　太谷(在今洛陽縣東張□東/都賦太谷通其前即此)廣成(即廣成苑/注見前)伊闕(在/今)
　(洛陽縣南即/春秋周闕塞)轘轅(在今河南府偃師縣東南元和志/山路險阻凡十二曲將去復還故)
　(名/)旋門(在今河南開封/府汜水縣西南)孟津(注見/前)小平津(在今河南/府孟津縣)
　(北/)皆置都尉官(是為八闗都/尉以備黄巾)
赦黨人遣中郎將盧植討張角皇甫嵩(字義真/規兄子)朱儁(字/公)
(偉㑹稽/上虞人)討潁川黄巾
　安平(後漢國治信/都注見前)甘陵(注見/前)人各執其王(安平王續/甘陵王忠)
　應賊京師震動帝召羣臣㑹議北地大守皇甫嵩以
　為宜解黨禁益出中藏錢西園廐馬以班軍士吕强
　曰黨錮久積人情怨憤若不赦宥與角合謀為變滋
　大請先誅左右貪濁大赦黨人料簡牧守能否則盜
　無不平矣帝懼而從之發天下精兵遣植討張角嵩
　儁討潁川黃巾
殺中常侍吕强侍中向栩(字甫興/朝歌人)郎中張鈞(中山/人)
　時趙忠張讓等貴寵上常言張常侍是我公趙常侍
　是我母由是宦官無所憚第宅擬則宫室上嘗欲登
　永安宫候臺宦官恐望見其居處乃使人諌曰天子
　不當登高登高則百姓虛散上自是不敢復升臺榭
　及諝奉事發上詰責諸常侍曰汝曹常言黨人欲為
　不軌皆令禁錮今黨人更為國用汝曹反與角通為
　可斬未皆叩頭求退徵還宗親在州郡者已而趙忠
　夏惲共譖吕强云與黨人共議朝廷數讀霍光傳(言/其)
　(欲謀廢/立也)帝使中黃門持兵召强强怒曰丈夫欲盡忠
　國家豈能對獄吏乎遂自殺侍中向栩上便宜譏刺
　左右讓誣栩與角為内應殺之郎中張鈞上書曰張
　角所以能興兵作亂萬民所以樂附之者皆由十常
　侍宗親賓客典據州郡辜𣙜財利侵掠百姓百姓寃
　無所訴故聚為盜賊宜斬十常侍縣頭南郊以謝百
　姓遣使者布告天下可不須師旅而大宼自消帝以
　鈞章示諸常侍皆免冠徒跣頓首乞自致雒陽詔獄
　並出家財以助軍費有詔皆冠履視事如故帝怒鈞
　曰此直狂子也十常侍固當有一人善者不御史遂
　誣奏鈞學黄巾道收掠死獄中
太尉楊賜免
　帝問賜以黄巾事賜所對切直帝不悦坐㓂賊免
五月皇甫嵩朱儁與騎都尉曹操(字孟徳沛國譙人父/嵩宦者曹騰養子或)
(曰嵩夏侯/氏之子也)合軍討三郡黄巾破平之(胡三省曰曹/操事始此)
　儁與賊波才(波姓才名王莽有波水/將軍其後以波為氏)戰敗賊遂圍嵩
　于長社(注見/前)依草結營㑹大風嵩敕軍士皆束苣乘
　城使鋭士間出圍外縱火大呼城上舉燎應之嵩從
　城中鼓譟而出犇擊賊陳賊驚亂犇走會騎都尉曹
　操將兵適至合軍與戰大破之斬首數萬遂討汝南
　陳國黃巾皆破之三郡悉平操少機警有權數而任
　俠放蕩不治行業時人未之奇也唯橋元及何顒(字/伯)
　(求南陽/襄鄉人)異焉(元謂操曰天下將亂非命世之才不能/濟也能安之者其在君乎顒見操歎曰)
　(漢家將亡安天/下者必是人也)時汝南許劭(字子將/平輿人)與從兄靖(字文/休)
　有高名好覈論鄕黨人物每月輒更其題品故汝南
　俗有月旦評焉操往造劭問之曰我何如人劭鄙其
　為人不答操刦之劭曰子治世之能臣亂世之姦雄
　操喜而去後舉孝廉為郎至是平賊遷濟南相奏免
　長吏阿附贓汙者八人(朱儁䕶軍司馬𫝊燮上疏曰/臣聞天下之禍不由于外皆)
　(興于内今張角起趙魏黃巾亂六州此皆釁發蕭牆/而祸延四海者也臣奉辭伐罪戰無不克黃巾雖盛)
　(不足為憂臣之所懼在于治水不自其源未流彌增/其廣誠使張角梟夷黄巾變服臣之所憂甫益深耳)
　(何者夫邪正不宜共國猶之氷炭不可同器彼知正/人之功顯而危亡之兆見皆將巧辭飾說共長虛偽)
　(若不詳察忠臣將復有杜郵之戮矣陛不宜速行讒/佞之誅則善人思進姦凶自息趙忠惡之夑功當封)
　(忠譖之帝猶識燮言不之罪然亦/竟不封也  傅燮字南容靈州人)
交趾吏民作亂以賈琮(字孟堅東/郡聊城人)為刺史平之
　交趾多珍貨前後刺史無清行故吏民怨叛琮到部
　訊其反狀咸言賦斂過重百姓莫不空單京師遥逺
　告寃無所故聚為盗賊琮即移書告示各使安其資
　業招撫荒散蠲復徭役誅斬渠帥為大害者簡選良
　吏試守諸縣嵗間蕩定百姓以安巷路為之歌曰賈
　父來晩使我先反今見清平吏不敢飯(言吏不敢過/民家而飯也)
盧植圍張角于廣宗(後漢縣故城在今直𨽻廣平府威/縣今順徳府廣宗縣元時所置)
檻車徵還遣中郎將董卓代之
　植連破張角斬獲萬餘角走廣宗植築圍鑿塹埀當
　拔之帝遣小黄門左豐視軍求賂不得還言于帝曰
　廣宗賊易破耳盧中郎固壘息軍以待天誅帝怒檻車
　徵植還減死一等遣卓代之
秋八月遣皇甫嵩討張角角死與角弟梁寶戰皆破斬
之以嵩為車騎將軍領冀州牧
　董卓以無功抵罪乃詔遣嵩時角已死嵩與其弟梁
　戰破之斬梁剖角棺傳首京師復攻梁弟寶于下曲
　陽(後漢縣故城在今/直隸正定府晉州)斬之嵩能温䘏士卒每軍行頓
　止須營幔修立然後就舎軍士皆食爾(如此/也)乃嘗飯
　故所向有功
先零羌及涼州羣盗北宫(北宫氏衛公族/以所居為氏)伯玉等反
　北地先零羌及枹罕河關羣盗反共立湟中義從胡
　北宫伯王為將軍金城人邊章韓遂(字文/約)素著名西
　州羣盗誘而刦之使專任軍政殺太守燒州郡(初武/威太)
　(守恣行貪暴深州從事蘓正和案致其罪刺史梁鵠/懼欲殺正和以自解訪于漢陽長史蓋勲勲與正和)
　(有仇或勸勲報之勲曰謀事殺良非忠也乘人之危/非仁也乃諫鵠曰畜鷹欲其鷙也鷙而欲烹之將何)
　(用哉鵠乃止正和詣勲求謝勲不見曰吾為使君謀/非為正和也怨之如初至是叛羌圍校尉夏育于畜)
　(官勲與州郡救育為羌所敗勲餘衆不及百人身被/三創堅坐不動羌滇吾以兵扞衆曰蓋長史賢人汝)
　(曹殺之為負天勲仰罵之滇吾下馬與勲勲不肯上/羌服其義勇不敢加害送還漢陽  蓋勲字元固敦)
　(煌人畜官漢書音義/右扶風畜牧所在)
朱儁擊南陽黄巾連破之
　南陽黄巾餘黨更以趙宏為帥衆十餘萬據宛城朱
　儁圍之不拔有司奏徵儁司空張温(字伯愼/穰人)曰臨軍
　易將兵家所忌宜假日月責其成功帝乃止儁擊宏
　斬之賊帥韓忠復據宛拒儁自將精卒乘城而入忠
　乃退保小城乞降諸將欲聽之儁曰兵固有形同而
　埶異者昔秦項之際民無定主故賞附以勸來耳今
　海内一統惟黃巾造逆納降無以勸善而更開逆意
　使賊利則進戰鈍則乞降縱敵長宼非良計也因急
　攻不克(儁登土山望之顧謂司馬張超曰吾知之矣/賊今外圍周固内營逼急乞降不受欲出不)
　(得所以死戰也萬人一心猶不可當况十萬乎不如/撤圍并兵八城忠見圍解埶必自出自出則意散易)
　(破之/道也)旣而解圍忠出戰儁因擊大破斬之餘衆復奉
　孫夏為帥屯宛儁急攻之司馬孫堅率衆先登拔城
　夏走儁追破之于是黃巾破散其餘州郡所誅一郡
　數千人
豫州刺史王允(字子師太/原祁人)討黃巾破之徵下獄減死論
　允破黃巾得張讓賔客書與黃巾交通上之帝責怒
　讓竟不能罪也讓由是以事中允下獄會赦還故官
　旬日間復以他罪捕旣至廷尉大將軍進與楊賜袁
　隗共請之得減死論
(乙/丑)二年春正月大疫
二月南宫雲臺災
　張讓趙忠說帝斂天下田畝十錢以修宫室鑄銅人
　樂安太守陸康(字季寧吳郡/人續之孫)諌曰昔魯宣稅畝而蝝
　災自生哀公增賦而孔子非之豈有聚奪民物以營
　無用之銅人捐捨聖戒自蹈亡王之法哉内倖譖康
　援引亡國以譬聖明大不敬檻車徵詣廷尉侍御史
　劉岱(字公山東萊/人寵從子)表陳解釋得免歸田里又詔發州
　郡材木文石黃門常侍輙令譴呵不中者因强折賤
　買僅得本價十一復貨之中者亦不卽受材木腐積
　宫室連年不成刺史太守復增私調百姓呼嗟又令
　西園騶分道督趣恐動州郡多受賕賂牧守茂才孝
　亷遷除皆責助修宫錢當之官者皆先至西園諧價
　(謂平定/其價也)然後得去鉅鹿太守司馬直以有淸名減責
　三百萬直悵然曰為民父母而反割剝百姓以稱時
　求吾不忍也辭疾不聽行至孟津上書極言吞藥自
　殺書奏帝為暫絶修宫錢
黒山(在今直隸順徳/府沙河縣北)賊褚燕降
　自張角之亂所在盗賊並起不可勝數(其大聲者稱/雷公騎白馬)
　(者為張白騎多鬚者號于氏棖大眼者為大目/如此稱號各有所因大者二三萬小者六七千)常山
　褚燕輕勇趫㨗故軍中號曰飛燕山谷宼賊多附之
　部衆寖廣殆至百萬號黒山賊河北諸郡縣並被其
　害朝廷不能討燕乃遣使奏書乞䧏遂拜燕平難中
　郎將使領河北諸山谷事(已燕宼河内詔遣朱儁擊/却之其後諸賊多為袁紹)
　(所定燕衆稍散至建安十年/燕復率其衆降封安國亭侯)
三月以崔烈(博平人/實從兄)為司徒
　時三公往往因常侍阿保入錢西園而得之(段潁張/温等雖)
　(有功勤然皆先輸/貨財乃登公府)烈本冀州名士至是因傅母入錢
　五百萬故得為司徒而聲譽頓衰(烈拜日帝謂親幸/者曰悔不少靳可)
　(至十萬程夫人于傍應曰崔公名士豈肯買官頼我/得是反不知姝耶  姝美也言反不知斯事之美也)
北宫伯玉等宼三輔遣皇甫嵩討之
　時涼州兵亂不解崔烈以為宜棄涼州詔會公卿議
　之議郎傅燮厲言曰斬司徒天下乃安尚書劾之帝
　召問狀燮對曰涼州天下要衝國家藩衛今牧御失
　和使一州叛逆烈為宰相不思所以弭之之䇿乃欲
　割棄萬里之土若使虜得居此地士勁甲堅因以為
　亂此社稷之深憂也帝從之
夏四月大雨雹
封宦者張讓等十三人為列侯
　以討張角功也
秋七月螟
罷皇甫嵩遣車騎將軍張溫代之
　嵩之討張角也過鄴見趙忠舎宅踰制奏沒入之又
　張讓私求錢不與二人奏嵩無功費多徵還收印綬
　以溫討北宫伯玉拜董卓為破虜將軍統于温(嵩既/罷邊)
　(章韓遂等大盛張温將兵十餘萬與之戰輒不利十/一月董卓等攻破之章遂走榆中温因使卓討羌卓)
　(糧絶乃于所度水中偽立堰以捕魚而潛從堰下過/軍北賊追之決水已深不得度遂還屯扶風溫以詔)
　(書召卓良久乃至溫讓之卓應對不順孫堅前耳語/謂温曰卓不怖罪而鴟張火語宜陳軍法斬之温曰)
　(卓素著威名殺之西行無依堅曰明公親率王師威/震大下何頼于卓卓輕上無禮一罪也沮軍疑衆二)
　(罪也受任無功應召稽留三罪也古之名將未有不/斷斬以成功者今明公不卽誅卓虧損威刑于是在)
　(矣温不忍發肅榆中後漢縣/故城在今甘  蘭州府金縣)
司空臨晉(注見/前)侯楊賜卒(諡文/烈)
　賜旣免帝閱故事得賜與劉陶所上張角奏乃封賜
　臨晉侯陶中陵鄕侯至是復以賜為司空(司空張温/出討以賜)
　(代/)居位一月卒
殺諫議大夫劉陶前司徒陳耽
　陶上疏陳八事大較言天下大亂皆由宦官宦官共
　讒陶收下黃門北寺獄掠按日急陶謂使者曰恨不
　與伊吕同疇而以三仁為輩遂閉氣而死眈為人忠
　正宦官怨之亦誣陷死獄中
造萬金堂
　帝造萬金堂于西園引司農金錢繒帛牣積堂中復
　藏寄小黄門常侍家錢各數千萬又買田起第于河
　間(明年帝修南宫玉堂殿鑄銅人四鐘四又鑄天祿/蝦蟇轉水入宫復作翻車渴烏灑南比郊路以為)
　(可省百姓灑道之費如天祿章懷注/獸名渴烏受水之器  烏之渴飲也)
(丙/寅)三年春二月遣使就拜張温為太尉
　三公在外始于温(是冬徵温/還京師)
以宦者趙忠為車騎將軍
　帝使忠論討黄巾之功忠遣弟延致殷勤于傅燮曰
　南容(傳燮/字)少答我常侍萬户侯不足得也燮正色拒
　之曰遇不遇命也有功不論時也傅燮豈求私賞哉
　忠愈恨然憚其名不敢害出為漢陽太守
夏五月壬辰晦日食
(丁/夘)四年夏四月韓遂圍隴西涼州殺刺史以應之遂圍
漢陽太守傅燮與戰死之
　韓遂殺邊章及北宫伯玉擁兵十餘萬進圍隴西太
　守李相如反與遂連和殺涼州刺史耿鄙(初鄙任治/中程球球)
　(通姦利士民怨之至是鄙率六郡兵討/賊行至狄道别駕反應賊殺球及鄙)鄙司馬扶風
　馬騰(字夀成/援之後)亦擁兵反又漢陽王國自號合衆將軍
　皆與韓遂合共推國為主進圍漢陽城中兵少糧盡
　太守傅燮固守(燮子幹年十三言于燮曰國家昏亂/遂令大人不容于朝今兵不足以自)
　(守宜還鄉里徐俟有道而輔之言未終燮嘆曰汝知/吾必死邪聖建節次守節殷紂暴虐伯夷不食周粟)
　(而死吾遭世亂不能養浩然之志食人之祿又欲避/其難乎吾行何之必死于此汝有才志勉之勉之主)
　(簿楊㑹吾之程嬰也/  幹字彦林亦知名)王國使人説燮曰天下已非漢
　有府君寧有意為吾屬帥乎燮按劒叱之遂麾左右
　進兵臨陳戰殁(諡曰/壯節)
前太邱長陳寔卒
　寔在鄉閭平心率物其有爭訟輒求判正曉譬曲直
　退無怨者至乃歎曰寧為刑罰所加不為陳君所短
　(楊賜陳□每拜公卿羣僚畢賀/輒歎寔未登大位愧于先之)及卒海内赴弔者三
　萬餘人諡為文範先生
　
　
御批歴代通鑑輯覽卷二十五
