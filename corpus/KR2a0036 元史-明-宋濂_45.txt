
　元史卷四十四
　明翰林學士亞中大夫知制誥兼修國史宋濓等修
　本紀第四十四
　　順帝七
十五年春正月戊午朔以中書平章政事吹斯戩提調
留守司宣徽使哈斯為中書平章政事河南行省左丞
許有壬為集賢大學士遼陽行省左丞奇爾巴延布哈
陞本省平章政事壬戌以宣政院副使實都為太子詹
事癸亥享於太廟甲子親王圖沁特穆爾殁於軍中賜
鈔五百錠江西行省平章政事道通加大司徒戊辰太
隂犯五車辛未太隂犯鬼宿大鄂爾多儒學教授鄭咺
建言䝉古乃國家木族宜教以禮而猶循本俗不行三
年之䘮又收繼庶母叔嬸兄嫂恐貽笑後世必宜改革
繩以禮法不報丙子上都饑賑糶米二萬石丁丑徐夀
輝偽將倪文俊復陷沔陽府威順王庫春布哈令王子
報恩努等同湖南元帥阿爾斯蘭水陸並進討之至漢
川水淺文俊用火筏燒船報恩努遇害庚辰復設仁虞
雲需尚供三總管府丙戌大同路饑糶糧萬石减其價
是月以湖廣行省平章政事竒爾巴爾慢功削其官爵
令從軍自効詔安置托克托于額齊訥路收所賜田土
命河南行省參知政事洪超爾守禦河南陜西行省參
知政事舒嚕多爾濟守禦潼闗宗王嘉木揚實哩守禦
興化陜西行省參知政事阿嚕烏遜守禦商州通政院
使多喇守禦山東詔豫王阿喇特納實哩與陜西行省
平章政事吹斯戩從宜商議軍事閏月壬寅以各衛軍
人屯田京畿人給鈔五錠以是日入役日支鈔二兩五
錢仍給牛種農器命司農司令本管萬戸督其勤惰丙
午太隂犯心宿丙辰太白經天是月上都路饑詔嚴酒
禁命河南行省參知政事達實特穆爾領元管陜西軍
馬守禦河南二月己未劉福通等自碭山夾河迎韓林
兒至立為皇帝又號小明王建都亳州國號宋改元龍
鳳以其母楊氏為皇太后杜遵道盛文郁為丞相羅文
素劉福通為平章劉六知樞密院事拆鹿邑縣太清宫
材建宫闕遵道等各遣子入侍遵道得寵專權劉福通
疾之命甲士撾殺遵道福通遂為丞相後稱太保丙寅
以中書平章政事哈斯左丞許有壬並知經筵事戊辰
命太傅御史大夫旺嘉努為中書右丞相中書平章政
事鼎珠為左丞相詔天下庚午以河南行省平章政事
約約為遼陽行省左丞相壬申立淮東等處宣慰使司
都元帥府於天長縣統濠泗義兵萬戸府并洪澤處等
義兵聽富民願出丁壯義兵五千名者為萬戸五百名
者為千戸一百名者為百戸仍降宣勅牌面丙子以達
實特穆爾為中書平章政事提調留守司平章政事哈
斯兼大司農是月命刑部尚書董銓等與江西行省平
章政事和尼齊專任征討之務便宜從事遣使先降曲
赦諭以禍福如能出降釋其本罪執迷不悛尅日進討
三月庚寅太隂犯五車癸巳徐夀輝兵陷襄陽路甲午
命旺嘉努攝太尉持節賜皇太子阿裕爾實哩達喇玉
冊并冕服九旒祗謁太廟丙申太隂犯房宿辛丑以監
察御史言安置托克托于雲南鎮西路額森特穆爾于
四川碉門托克托長男哈喇章安置肅州次男三寶努
安置蘭州仍籍其家産己酉命知樞密院事重嘉努知
經筵事知樞密院事尼蘇該提調内史府癸丑太白經
天夏四月壬戌中書省臣言江南因盜賊阻隔所在闕
官宜遣人與各省及行臺官以廣東廣西海北海南三
品以下通行遷調五品以下先行照會之任江浙行省
三年一次遷調福建等處闕官亦依前例從之命彰徳
等處分樞密院添設同知副使都事各一員癸亥以中
書平章政事達實特穆爾知經筵事命樞密院添設僉
院一員判官二員直沽分樞密院添設副使一員都事
一員以御史中丞扎薩古遜同知經筵事乙丑以中書
右丞藏實左丞烏克遜良楨分省彰徳辛未命御史中
丞伯嘉努同知經筵事中書參議成遵兼經筵官癸酉
以左丞相鼎珠為右丞相平章政事哈瑪爾為左丞相
太子詹事僧格實哩為中書平章政事舒蘇為御史大
夫丁丑加知樞密院事重嘉努太傅辛巳親王托克托
薨賜鈔二百錠是月車駕時巡上都詔翰林待制烏瑪
喇集賢待制孫撝招安高郵張士誠仍齎宣命印信牌
面與鎮南王博囉布哈及淮南行省亷訪司等官商議
付之御史臺劾中書左丞吕思誠罷之詔四川等處立
宣化鎮南軍民府改四川忠孝軍民府為忠孝軍民安
撫司罷盤順府改立盤順軍民安撫司罷四川羊母甲
洞臭南王洞長官司改立忠義軍民安撫司立汴梁等
處義兵萬戸府五月壬辰復襄陽路監察御史伊埒呼
圖克等劾河南行省左丞相台哈布哈慢功虐民詔削
其官仍令領和實衮從總兵官平章政事達實巴圖爾
征進達實巴圖爾領台哈布哈一應軍馬庚戌倪文俊
自沔陽陷中興路元帥多爾濟巴勒死之是月命淮南
行省平章政事耀珠淮東亷訪使王額森岱爾撫諭髙
郵六月丙辰命御史大夫舒蘇提調端本堂癸亥太白
經天丁夘監察御史哈喇圖劾托克托之師集賢大學
士呉直方及其參軍海罕長史浩爾齊等並宜追奪從
之監察御史烏格等辯明中書左丞吕思誠給付元追
所授宣命玉帶戊辰命中書平章政事吹斯戩兼大司
農僧格實哩知經筵事己巳靖安王扣布哈薨無後命
其姪襲封靖安王癸酉以四川行省平章政事達實巴
圖爾為河南行省平章政事乙亥命將作院判官烏瑪
喇招安濠泗等處章佩監丞布延特穆爾招安沔陽等
處諸王達烏殁於軍中賻鈔二百錠丁丑保徳州地震
己夘陜西行省平章政事托克托加達爾罕庚辰徴徽
州隠士鄭玉為翰林待制不至江浙省臣言至正十五
年稅課等鈔除詔書已免稅糧等鈔較之年例海運糧
并所支鈔不敷乞减海運以甦民力戸部定擬本年税
糧除免之外其寺觀并撥賜田糧十月開倉盡行拘收
其不敷糧撥至元折中統鈔一百五十萬錠于産米處
糴一百五十萬石貯瀕河之倉以聽撥運從之癸未中
書參知政事實勒們言舊立䝉古國子監專教四集賽
并各愛滿官員子弟今宜諭之依先例入學俾嚴為訓
誨從之是月大明皇帝起兵自和州渡江取太平路自
紅巾妖寇倡亂之後南北郡縣多陷没故大明從而取
之荆州大水命湖廣行省平章政事鄂爾和領軍與淮
南行省平章政事曼濟哈雅淮西道宣慰使諤勒哲布
哈攻和州等處命郡王濟爾噶巴湖廣行省右丞布哷
齊攻討河南以湖廣行省平章政事耀珠為總兵官領
本省軍馬并江州楊諤勒哲黄州李勝等軍守禦湖廣
江浙行省參知政事納琳哈喇統領水軍萬戸等軍會
本省平章政事鼎鼎進攻常州鎮江等處命將作院判
官烏瑪喇利用監丞巴實努招諭濠泗淮南行省左丞
相太平助之章佩監丞布延特穆爾翰林修撰埒克戩
招諭沔陽四川行省平章政事伊蘇烏爾圖華等助之
以集賽台普爾普等六十名從江南行御史臺大夫福
夀守禦集慶路國王多爾濟薨于揚州軍中命郡王濟
爾噶巴領其所部軍馬秋七月辛夘享于太廟壬寅倪
文俊復陷武昌漢陽等處是月命親王實勒們以兵守
曹州山東宣慰使劉達卓分守沂州莒州等處命知樞
密院事達爾瑪嘉勒燦及四川行省左丞實喇卜湖南
同知宣慰使劉達爾瑪實哩以兵屯中興招諭諸處有
不降者與親王圖嚕及伊蘇烏爾圖華討之命湖廣行
省平章政事僧格伊特衮及托克托守禦襄陽參知政
事哈喇圖及王達實特穆爾守禦沔陽如賊不降即進
兵討之陞台州海道巡防千戸所為海道防禦運糧萬
戸府八月庚申命南陽等處義兵萬戸府召募毛胡蘆
義兵萬人進攻南陽戊辰以中書平章政事達實特穆
爾為江浙行省左丞相便宜行事賜鈔一千錠甲戌以
大宗正府扎爾古齊德哷默色為甘肅行省平章政事
戊寅太白經天雲南死可伐等降令其子莽三以方物
來貢乃立平緬宣撫司四川向思勝降以安定州改立
安定軍民安撫司是月車駕還自上都詔淮南行省左
丞相太平統淮南諸軍討所陷郡縣仍命湖廣行省平
章政事鄂爾和以所部苗軍聽節制立沃濟野人濟喇
敏等處軍萬户府于哈勒費延命親王庫春巴爾守興
元永昌宣慰使諤勒哲特穆爾討西番賊以淮南行省
平章政事曼濟哈雅與同知樞密院事班珠爾瑪克等
自蕪湖至鎮江南岸守禦同鄂爾和部軍協䕶江南行
臺命達實巴圖爾從便調度湖廣行省左丞布埒齊所
領苖軍江浙行省平章政事布延特穆爾守禦蘄黄蘭
溪等處九月癸未朔命吹斯戩提調武衛以知嶺北行
樞密院事努都爾噶為中書平章政事乙酉立分海道
防禦運糧萬户府于平江路己丑太白犯太微垣辛夘
命祕書卿達蘭提調布濟克太后影堂祭祀知樞密院
事額森特穆爾提調世祖影堂祭祀宣政院使曼濟提
調裕宗英宗影堂祭祀己亥倪文俊圍岳州路壬子命
僧格實哩提調宣文閣吕思誠知經筵事集賢大學士
許有壬兼太子諭徳是月移托克托于阿恰齊之地命
達實巴圖爾移軍住陳留冬十月丁巳立淮南行樞密
院於揚州己未太隂犯壘壁陣甲子命兵工二部尚書
實巴爾王安圖以金銀牌百六十五面給淮東宣慰使
司等處義兵官員命哈瑪爾領大司農司帝謂右丞相
鼎珠等曰敬天地尊祖宗重事也近年以來闕於舉行
當選吉日朕將親祀郊廟務盡誠敬不必繁文卿等其
議典禮從其簡者行之遂命右丞鄂蘭左丞吕思誠領
其事以中書右丞拜珠為平章政事庚午以襲封衍聖
公孔克堅同知太常禮儀院事以克堅子希學襲封衍
聖公癸酉太隂犯軒轅哈瑪爾奏言郊祀之禮以太祖
配皇帝出宫至郊祀所便服乗馬不設内外儀仗教坊
隊子齋戒七日内散齋四日於别殿致齋三日二日於
大明殿西幄殿一日在南郊祀所丙子以郊祀命皇太
子阿裕爾實哩達喇祭告太廟己夘以翰林學士承㫖
慶通為淮南行省平章立黄河水軍萬户府于小清口
十一月甲申熒惑犯氐宿庚寅填星犯井宿壬辰親祀
上帝於南郊以皇太子阿裕爾實哩達喇為亞獻攝太
尉右丞相鼎珠為終獻甲午以台哈布哈為湖廣行省
左丞相總兵招捕湖廣沔陽等處湖廣荆襄諸軍聽節
制給還元追奪河南行省丞相宣命仍給以功賞宣勅
金銀牌面戊戌介休縣桃杏花己亥太隂犯鬼宿戊申
右丞相鼎珠以病辭職命以太保就第治病庚戌賊陷
饒州路辛亥賜高麗國王巴延特穆爾為親仁輔義宣
忠奉國彰惠靖逺功臣是月達實巴圖爾攻夾河賊大
破之賊陷懐慶命河南行省右丞布哈討之以湖廣歸
州改𨽻四川行省十二月壬子朔熒惑犯房宿給湖廣
行省分省印丁巳命中書參知政事伊哷森布哈陳敬
伯分省彰徳癸亥立忠義忠勤萬戸府於宿州武安州
己巳以諸郡軍儲供餉繁浩命戸部印造明年鈔本六
百萬錠給之壬申以平章政事特哩特穆爾右丞鄂蘭
並知經筵事參議丁好禮兼經筵官乙亥以天下兵起
下詔罪已大赦天下是月達實巴圖爾大敗劉福通等
於太康遂圍亳州偽宋主遁於安豐立興元等處宣慰
使司都元帥府於興元路是歲薊州雨血詔凡有水田
之處設大兵農司招集人夫有警乗機進討無事栽植
播種詔濬大内河道以宦官同知留守額森特穆爾董
其役額森特穆爾言自十一月以來天下多事不宜興
作帝怒命往使高麗改命宦官達實密董之以中書平
章政事拜珠分省濟寧設四部是歲察罕特穆爾與賊
戰於河南北屢有功除中書刑部侍郎
十六年春正月壬午朔改福建宣慰使司都元帥府為
福建行中書省戊子親享太廟命中書平章政事特哩
特穆爾提調國子監己丑太隂犯昴宿丁酉太保鼎珠
以病辭職太尉大宗正府扎爾古齊伊徹察喇以中陣
傷辭職皆不允己亥詔命太尉昻吉爾開府設官屬乙
巳以遼陽行省左丞相約約為太子詹事翰林學士承
㫖圖烈特穆爾同知詹事院事丙午以知樞宻院事實
勒們兼太府監卿戊申雲南土官阿蘆降遣姪腮斡來
貢方物庚戌左丞相哈瑪爾罷辛亥御史大夫舒蘇亦
罷以吹斯戩為御史大夫復以鼎珠為右丞相是月薊
州地震倪文俊建偽都於漢陽迎徐夀輝據之二月癸
丑圖嚕特穆爾辭職不允吹斯戩糾言哈瑪爾及其弟
舒蘇等罪惡帝曰哈瑪爾兄弟雖有罪然侍朕久與朕
弟伊埒哲伯皇帝實同乳且緩其罰令出征自效甲寅
命右丞相鼎珠依前太保中書一切機務悉聽總裁詔
天下丙辰以鎮南王博囉布哈自兵興以來率集賽台
討賊累立戰功賜鈔萬錠鼎珠及平章政事僧格實哩
等復奏哈瑪爾兄弟罪惡乃貶哈瑪爾惠州安置舒蘇
肇州安置尋杖殺之壬戌詹事巴咱爾辭職乙丑禁銷
毁販賣銅錢丙寅命翰林國史院太常禮儀院定擬皇
后奇氏三代功臣諡號王爵甲戌命六部大司農司集
賢翰林國史兩院太常禮儀院祕書崇文國子都水監
侍儀司等正官各舉才堪守令者一人不拘䝉古色目
漢南人從中書省斟酌用之或任内害民受贓者舉官
量事輕重降職命滿滿為靖安王賜金印置王傅等官
己夘命集賢直學士楊俊民致祭曲阜孔子廟仍葺其
廟宇詔諭山東鹽法軍民毋得沮壊賜鼎珠都哷齊集
賽台三十名給衣糧馬匹草料是月高郵張士誠陷平
江路據之改平江路為隆平府遂陷湖州松江常州三
月辛巳朔復立酒課提舉司命中書平章政事特哩特
穆爾參知政事成遵等議鈔法壬午徐夀輝復寇襄陽
癸未臺臣言係官牧馬地俱為權豪所占今後除規運
總管府見種外餘盡取勘令大司農召募耕墾歲收租
課以資國用從之丁亥以今秋出師詔和買馬六萬匹
戊子命宣讓王特穆爾布哈威順王庫春布哈以兵鎮
遏懐慶路各賜金一錠銀五錠幣帛九匹鈔二千錠庚
寅大明兵取集慶路江南行臺御史大夫福夀死之丙
申倪文俊陷常徳路總兵官温都爾遁命吹斯戩提調
承徽寺丁酉立行樞密院于杭州命江浙行省左丞相
達實特穆爾兼知行樞密院事節制諸軍省院等官並
聽調遣凡賞功罰罪招降討逆許以便宜行事大明兵
取鎮江路戊申方國珍復降以為海道運糧漕運萬戸
兼防禦海道運糧萬戸其兄方國璋為衢州路總管兼
防禦海道事是月有兩日相盪夏四月辛亥以吹斯戩
為中書左丞相丙辰以資正院使布哈為御史大夫丁
巳命左丞相吹斯戩領經筵事中書平章政事烏蘭哈
達御史大夫布哈並知經筵事庚申以河南行省左丞
布哷齊為湖廣行省平章政事達實巴圖爾加金紫光
禄大夫丙寅命安班太子與陜西行省官同討均房南
陽遼陽行省平章政事爾巴延布哈加大司徒丁夘以
陜西行臺御史大夫托多為陜西行省左丞相大司農
約約為遼陽行省左丞相以知樞密院事實勒們分院
濟寧翰林學士承㫖托克托同知詹事院事壬申命豫
王阿喇特納實哩與陜西行省官商議攻討機宜己夘
命烏蘭哈達兼太子諭徳是月車駕時巡上都五月壬
辰太白犯鬼宿癸巳亦如之甲午太隂入斗宿丙申倪
文俊陷澧州路丁酉太隂犯壘壁陣乙巳賊寇辰州守
將和尚以鄉兵擊敗之六月甲寅江浙行省平章政事
薩木丹巴參知政事楊諤勒哲以兵守嘉興路禦張士
誠乙丑大明兵取廣徳路秋七月癸未以翰林學士圖
嚕特穆爾為侍御史丁酉太隂犯壘壁陣是月張士誠
遣兵陷杭州江浙行省平章政事尊達實哩戰死丞相
達實特穆爾遁楊諤勒哲及萬戸普賢努擊敗之復其
城八月丙辰奉元路判官王淵等以義兵復商州陞淵
同知闗商襄鄧等處宣慰司事己未賊侵河南府路參
知政事洪超爾以兵敗之丁夘太隂犯昴宿庚午倪文
俊陷衡州路元帥甄崇福戰死甲戌彗星見張宿色青
白彗指西南長尺餘至十二月戊午始滅是月車駕還
自上都黄河決山東大水九月庚辰汝潁賊李武崔徳
等破潼闗參知政事舒嚕杰戰死壬午豫王阿喇特納
實哩同知樞密院事鼎珠引兵復潼闗河南行省平章
政事伯嘉努以兵守之丙申潼闗復陷於賊伯嘉努兵
潰豫王阿喇特納實哩復以兵取之李武崔徳敗走戊
戌賊陷陜州及虢州詔以太尉納琳復為江南行臺御
史大夫遷行臺治紹興是月察罕特穆爾復陜州及號
州復襲敗賊兵于平陸安邑以功由兵部尚書陞僉河
北行樞密院事冬十月丁未大名路有星如火從東南
流芒尾如曵篲堕地有聲火燄蓬勃久之乃息化為石
青黑色光瑩形如狗頭其斷處如新割者命藏于庫壬
辰太隂犯井宿是月詔罷太尉額森特穆爾十一月丙
戌以魯達實達爾瑪實哩並為詹事丁亥流星大如酒
盃色青白尾跡約長五尺餘光燭地起自西北東南行
没于近濁有聲如雷壬辰太隂犯井宿是月河南陷河
南亷訪副使温普遁置河南亷訪司于沂州又於沂州
設分樞密院以兵馬指揮使𨽻之十二月倪文俊陷岳
州路殺威順王子岱音特穆爾湖廣參知政事額森特
穆爾與左江義兵萬户鄧祖勝合兵復衡州是歲詔沿
海州縣為賊殘掠者免田租三年賜高年帛河南行省
左丞相台哈布哈駐軍於南陽嵩汝等州叛民皆降軍
勢大振陜西行臺監察御史李尚絅上闗中形勝急論
凡十有二事命大司農司屯種雄霸二州以給京師號
京糧
　
　
　
　
　
　
　
　
　
　
　元史卷四十四
元史卷四十四考證
至正十五年春正月以中書平章政事綽斯戩為提調
　留守司　按綽斯戩𫝊提調留守司在復入中書時
　事宰相表繫於是年九月於正月則書出為陜西平
　章表𫝊参觀紀所載似有訛漏
三月庚寅太隂犯五車丙申太隂犯房宿　天文作志
　五月丙申推靈臺儀象五車星距房宿一百七十餘
　度太隂平行每日十三度自庚寅犯五車至此纔七
　日去房尚逺疑係五月丙申也又是年正月丙午太
　隂犯心宿天文志作丁未十一月甲申熒惑犯氐宿
　天文志作乙酉並干支不符
夏四月癸酉平章政事哈瑪爾為左丞相　哈瑪爾𫝊
　作五月
六月庚辰徵徽州隱士鄭玉為翰林待制　按本𫝊玉
　被徴在十四年汪克寛作玉行狀亦書其事為至正
　十四年六月
九月癸未朔十六年春正月壬午朔三月辛巳朔　各
　按本月及前後甲子増朔字又十六年正月己亥丙
　午癸丑日原本訛乙亥丙子癸酉並推改
十月壬辰太隂犯井宿　天文志同載推干支是月不
　應有壬辰日當即下文十一月之壬辰太隂犯井而
　誤書於此者存之以志闕疑
