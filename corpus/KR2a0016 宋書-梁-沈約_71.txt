書卷七十一
　　梁　　　　沈　　　　　約　　　　撰
　列傳第三十一
　　徐湛之　江湛　王僧綽
徐湛之字孝源東海郯人司徒羡之兄孫吳郡太守佩
之弟子也祖欽之祕書監父逹之尚高祖長女㑹稽公
主為振威将軍彭城沛二郡太守高祖諸子竝幼以逹
之姻戚将大任之欲先令立功及討司馬休之使統軍
為前鋒配以精兵利器事尅當即授荆州休之遣魯宗
之子軌擊破之扵陣見害追贈中書侍郎湛之幼孤為
高祖所愛常與江夏王義恭寝食不離於側永初三年
詔曰永興公主一門嫡長早罹辛苦外孫湛之特所鍾
愛且致節之𦙍情實兼常可封枝江縣侯食邑五百户
年數歳與弟淳之共車行牛奔車壊左右馳來赴之湛
之先令取弟衆咸嘆其幼而有識及長頗渉大義善自
位待事祖母及母竝以孝謹聞元嘉二年除著作佐郎
員外散騎侍郎竝不就六年東宫始建起家補太子洗
馬轉國子博士遷奮威将軍南彭城沛二郡太守徙黄
門侍郎祖母年老辭以朝直不拜復授二郡加輔國将
軍遷祕書監領右軍将軍轉侍中加驍騎将軍復為祕
書監加散騎常侍驍騎如故㑹稽公主身居長嫡為太
祖所禮家事大小必咨而後行西征謝晦使公主留止
臺内總攝六宫忽有不得意輙號哭上甚憚之初高祖
㣲時貧陋過甚嘗自新洲伐荻有納布衫襖等衣皆敬
皇后手自作高祖既貴以此衣付公主曰後世若有驕
奢不節者可以此衣示之湛之為大将軍彭城王義宣
所愛與劉湛等頗相附協及劉湛得罪事連湛之太祖
大怒将致大辟湛之憂懼無計以告公主公主即日入
宮既見太祖因號哭下牀不復施臣妾之禮以錦嚢盛
高祖納衣擲地以示上曰汝家本貧賤此是我母為汝
父作此納衣今日有一頓飽食便欲殘害我兒子上亦
號哭湛之由此得全也遷中護軍未拜又遷太子詹事
尋加侍中湛之善於尺牘音辭流暢貴戚豪家産業甚
厚室宇園池貴遊莫及伎樂之妙冠絶一時門生十餘
人皆三吳富人之子姿質端妍衣服鮮麗每出入行遊
塗巷盈滿泥雨日悉以後車載之太祖嫌其侈縱每以
為言時安成公何朂旡忌之子也臨汝公孟靈休昶之
子也竝各奢豪與湛之共以肴膳器服車馬相尚京邑
為之語曰安成食臨汝飾湛之二事之羙兼於何孟朂
官至侍中追謚荒公靈休善彈棋官至祕書監湛之遷
冠軍将軍丹陽尹進號征虜将軍加散騎常侍以公主
憂不拜過𦵏復授前職湛之表啓固辭又詣廷尉受罪
上詔獄官勿得受然後就命固辭常侍許之二十二年
范曄等謀逆湛之始與之同後發其事所陳多不盡為
曄等款辭所連乃詣廷尉歸罪上慰遣令還郡湛之上
表曰賊臣范曄孔熙先等連結謀逆法静尼宣分往還
與大将軍臣義康共相脣齒備於鞠對伏尋仲承祖始
逹熙先等意便極言姦状而臣兒女近情不識大體上
聞之初不務指斥紙翰所載尤復漫略者實以凶計既
表逆事歸露又仰緣聖慈不欲窮盡故言勢依違未敢
縷陳情㫖無隠已昭天鑒及羣凶收禽各有所列曄等
口辭多見誣謗承祖醜言紛紜特甚乃云臣與義康宿
有密契在省之言期以為定潛通姦意報示天文末云
熙先縣指必同以誑於曄或以智勇見稱或以愚懦為
目既美其信懐可覆復駭其動止必啟凡諸詭妄還自
違伐多舉事端不䆒源統齎傳之信無有主名所徴之
人又已死沒首尾乖互自為矛楯即臣誘引之辭以為
始謀之證銜臣糾告竝見怨咎縱肆狂言必見禍䧟伏
自探省亦復有由昔義康南出之始敕臣入相伴慰晨
夕覲對經踰旬日逆圖成謀雖無顯然懟容異意頗形
言㫖遺臣利刃期以際㑹臣苦相諌譬深加拒塞以為
怨憤所至不足為慮便以關啟懼成虚妄思量反覆實
經愚心非為納受曲相蔽匿又令申情范曄釋中間之
憾致懐蕭思話恨㛰意未申謂此僥幸亦不宣逹陛下
敦惜天倫彰於四海藩禁優簡親理咸通又昔蒙眷顧
不容自絶音翰信命時相徃來或言少意多㫖深文淺
辭色之間往往難測臣每懼異聞皆略而不荅惟心無
邪悖故不稍以自嫌慺慺丹實具如此啟至扵法静所
傳及熙先等謀知實不早見闗之日便即以聞雖晨光
幽燭曲昭窮欵裁以正義無所逃刑束骸北闕請罪司
寇乾施含宥未加治考中㫖頻降制使還往仰荷恩私
哀惶失守臣殃積罪深丁罹酷罰乆應屏棄永謝人理
況奸謀所染忠孝頓闕智防愚淺闇於禍萌士類未明
其心羣庶謂之同惡朝野側目衆議沸騰専信讐隙之
辭不復稍相申體臣雖駑下情非木石豈不知醜㸃難
嬰伏劒為易而靦然視息忍此餘生實非茍吝㣲命假
延漏刻誠以負戾灰滅貽惡方來貪及視息少自披訴
冀幽誠丹欵儻或昭然雖復身膏草土九泉無恨顯居
官次垢穢朝班厚顔何地可以自處乞䝉隳放伏待鈇
鑕上優詔不許二十四年服闋轉中書令領太子詹事
出為前軍将軍南兗州刺史善於為政威惠並行廣陵
城舊有高樓湛之更加修整南望鍾山城北有陂澤水
物豐盛湛之更起風亭月觀吹臺琴室果竹繁茂花藥
成行招集文士盡游玩之適一時之盛也時有沙門釋
惠休善屬文辭采綺豔湛之與之甚厚世祖命使還俗
本姓湯位至揚州從事史二十六年復入為丹陽尹領
太子詹事将軍如故二十七年索虜至𤓰歩湛之領兵
置佐與皇太子分守石頭二十八年春魯爽兄弟率部
曲歸順爽等魯軌子也湛之以為廟笇逺圖特所奨納
不敢茍申私怨乞屏居田里不許轉尚書僕射領護軍
将軍時尚書令何尚之以湛之國戚任遇隆重欲以朝
政推之凡諸辭訴一不料省湛之亦以職官記及令文
尚書令敷奏出内事無不總令缺則僕射總任又以事
歸尚之互相推委御史中丞袁淑並奏免官詔曰令僕
治務所寄不共求體當而互相推委糾之是也然故事
殘舛所以致茲疑執特無所問時詳正之乃使湛之與
尚之並受辭訴尚之雖為令而朝事悉歸湛之初劉湛
伏誅殷景仁卒太祖委任沈演之庾炳之范曄等後又
有江湛何瑀之曄誅炳之免演之瑀之並卒至是江湛
為吏部尚書與湛之並居權要世謂之江徐焉上每有
疾湛之輙入侍醫藥二凶巫蠱事發上欲廢劭賜濬死
而世祖不見寵故累出外蕃不得停京輦南平王鑠建
平王宏並為上所愛而鑠妃即湛妺勸上立之元嘉末
徴鑠自夀陽入朝既至又失㫖欲立宏嫌其非次是以
議乆不決與湛之屏人共言論或連日累夕每夜常使
湛之自秉燭繞壁檢行慮有竊聽者劭入弑之旦其夕
上與湛之屏人語至曉猶未滅燭湛之驚起趣北戸未
及開見害時年四十四世祖即位追贈司空加散騎常
侍本官如故謚曰忠烈公又詔曰徐湛之江湛王僧綽
門戸荼酷遺孤流寓言念既往感痛兼深可令歸居本
宅厚加恤賜於是三家長給廪三子聿之謙之為元凶
所殺恒之嗣侯尚太祖第十五女南陽公主蚤卒無子
聿之子孝嗣紹封齊受禪國除
江湛字徽淵濟陽考城人湘州刺史夷子也居喪以孝
聞愛好文義喜彈棊皷琴兼明算術初為著作佐郎遷
彭城王義康司徒行參軍南譙王義宣左軍功曹復為
義康司徒主簿太子中舍人司空檀道濟為子求湛妹
婚不許義康有命又不從時人重其立志義康欲引與
日夕湛固求外出乃以為武陵内史還為司徒從事中
郎遷太子中庶子尚書吏部郎隨王誕為北中郎将南
徐州刺史以湛為長史南東海太守政事委之元嘉二
十五年徴為侍中任以機密領本州大中正遷左衛将
軍時改選學職以太尉江夏王義恭領國子祭酒湛及
侍中何攸之領博士二十七年轉吏部尚書家甚貧約
不營財利餉饋盈門一無所受無兼衣餘食甞為上所
召值澣衣稱疾經日衣成然後赴牛餓馭人求草湛良
久曰可與飲在選職頗有刻覈之譏而公平無私不受
請謁論者以此稱焉上大舉北伐舉朝為不可唯湛賛
成之索虜至𤓰歩領軍将軍劉遵考率軍出江上以
湛兼領軍軍事處分一以委焉虜遣使求婚上召太子
劭以下集議衆並謂宜許湛曰戎狄無信許之無益劭
怒謂湛曰今三王在阨詎宜茍執異議聲色甚厲坐散
俱出劭使班劒及左右推之殆将側倒劭又謂上曰北
伐敗辱數州淪破獨有斬江湛可以謝天下上曰北伐
自我意江湛但不異耳劭後燕集未嘗命湛常謂上曰
江湛侫人不宜親也上乃為劭長子偉之娉湛第三女
欲以和之上将廢劭使湛具詔草劭之入弑也湛直上
省聞呌譟之聲乃匿傍小屋中劭遣收之舍吏紿云不
在此兵士即殺舍吏乃得湛湛據窻受害意色不撓時
年四十六湛五子恁恕憼愻法夀皆見殺初湛家數見
怪異未敗少日所眠牀忽有數升血世祖即位追贈左
光禄大夫開府儀同三司加散騎常侍本官如故謚曰
忠簡公長子恁尚太祖第九女淮陽長公主為著作佐
郎
王僧綽琅邪臨沂人左光禄大夫曇首子也幼有大成
之度弱年衆以國器許之好學有理思練悉朝典年十
三太祖引見下拜便流涕哽咽上亦悲不自勝襲封豫
章縣侯尚太祖長女東陽獻公主初為江夏王義恭司
徒參軍轉始興王文學袐書丞司徒左長史太子中庶
子元嘉二十六年徙尚書吏部郎參掌大選䆒識流品
諳悉人物㧞才舉能咸得其分二十八年遷侍中任以
機密僧綽沈深有局度不以才能髙人先是父曇首與
王華並為太祖所任華子嗣人才既劣位遇亦輕僧綽
嘗謂中書侍郎蔡興宗曰弟名位應與新建齊超至今
日盖由姻戚所致也新建者嗣之封也及為侍中時年
二十九始興王濬嘗問其年僧綽自嫌蚤逹逡廵良久
乃荅其謙虚自退若此元嘉末太祖頗以後事為念以
其年少方欲大相付託朝政小大皆與參焉從兄徽清
介士也懼其太盛勸令損抑僧綽乃求吳郡及廣州上
並不許㑹二凶巫蠱事泄上獨先召僧綽具言之及将
廢立使尋求前朝舊典劭於東宫夜饗將士僧綽密以
啓聞上又令撰漢魏以來廢諸王故事撰畢送與江湛
徐湛之湛之欲立隨王誕江湛欲立南平王鑠太祖欲
立建平王宏議久不決誕妃即湛之女鑠妃即湛妹太
祖謂僧綽曰諸人各為身計便無與國家同憂者僧綽
曰建立之事仰由聖懐臣謂唯宜速斷不可稽緩當斷
不斷反受其亂願以義割恩略小不忍不爾便應坦懐
如初無煩疑論淮南云以石投水吳越之善沒取之事
機雖密易致宣廣不可使難生慮表取笑千載上曰卿
可謂能斷大事此事重不可不殷勤三思且庶人始亡
人将謂我無復慈愛之道僧綽曰臣恐千載之後言陛
下唯能裁弟不能裁兒上黙然江湛同侍坐出閤謂僧
綽曰卿向言将不大傷切直僧綽曰弟亦恨君不直及
劭弑逆江湛在尚書上省聞變歎曰不用僧綽言以至
扵此劭既立轉為吏部尚書委以事任事在二凶傳頃
之劭料檢太祖巾箱及江湛家書䟽得僧綽所啓饗士
并廢諸王事乃收害焉時年三十一因此陷北第諸王
侯以為僧綽有異志并殺僧綽門客太學博士賈匪之
奉朝請司馬文穎建平國常侍司馬仲秀等世祖即位
追贈散騎常侍金紫光禄大夫謚曰愍侯初太社西空
地一區吳時丁奉宅孫晧流徙其家江左初為周顗蘇
峻宅其後為袁悅宅又為章武王司馬秀宅皆以凶終
後給臧夀亦頗遇喪禍故世稱為凶地僧綽常以正逹
自居謂宅無吉凶請以為第始就造築未及居而敗子
儉嗣昇明末為齊國尚書右僕射
史臣曰甚矣宋氏之家難也讐釁所鍾親地兼極雖復
傾天滅道迹非嫌路而災隙内兆邪蠱外興天性既離
愛敬同盡探雀請熊非無前釁猜防之道有未足乎世
祖弱年輕躁夙無朝寵累任邊外未甞居中當璧之重
将由愛立臣主回疑事無蚤斷若使守器以長命不待
賢則密禍自銷危機可免聖哲之訓豈欺我哉昔山濤
舉羊祜為太子太傅盖欲以後事委之而羊公短世僧
綽綢繆主心將任以國重而宫車晏駕二臣並以道德
謙沖名髙兩代胙未中年功謝成日惜矣哉
　
　
　
　
　
　
　
　
　
　
　
　
　宋書卷七十一
　宋書卷七十一考證
徐湛之傳父逹之尚高祖長女㑹稽公主○逹之胡藩
　傳及南史諸傳並作逵之
詔曰永興公主一門嫡長○(臣承蒼/)按上文稱㑹稽公
　主臧皇后傳及諸王傳皆稱㑹稽宣公主此詔獨稱
　永興公主豈先封永興而後乃改封㑹稽歟
及長頗渉大義善自位待○位待監本作特持今從南
　史改正
門生十餘人皆三吳富人之子○十南本作千
王僧綽傳從兄徽清介士也○(臣承蒼/)按僧綽伯父孺
　之子名微與僧綽為從昆弟無名徽者微嘗舉吏部
　郎不就卒贈秘書監有生自華宗身安隱素之詔此
　云清介士當即其人徽字疑即微字之訛
　
　
　宋書卷七十一考證
