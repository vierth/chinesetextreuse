
　舊五代史巻八十一
　　宋門下侍郎參知政事監修國史薛居正等撰
　晉書第七
　　少帝紀一
少帝名重貴高祖之從子也父諱敬儒母安氏以唐天
祐十一年六月二十七日生帝于太原汾陽里敬儒嘗
為後唐莊宗騎將早薨髙祖以帝為子帝少而謹厚高
祖愛之洎歴方鎮嘗遣從行委以庶事但性好馳射有
祖禰之風高祖鎮太原命瑯琊王震以禮記教帝不能
領其大義謂震曰非我家事業也及高祖受圍于太原
親冒矢石數獻可于左右高祖愈重焉高祖受契丹冊
將入洛欲留一子撫晉陽先謀于戎王戎王曰使諸子
盡出吾當擇之乃于行中指帝謂高祖曰此眼大者可
矣遂以帝為北京留守授金紫光禄大夫檢校司徒行
太原尹知河東管内節度觀察事天福二年九月徴赴
闕授光禄大夫檢校太保右金吾衛上將軍三年十二
月授開封尹加檢校太傅封鄭王增食邑三千户俄加
檢校太尉同中書門下平章事六年高祖幸鄴改廣晉
尹進封齊王(以下疑脱七年正/月加兼侍中八字)是嵗六月十三日乙丑
高祖崩承遺制命柩前即皇帝位帝在并州未著人望
及保釐浚郊大有寛裕之稱從幸鄴都是嵗遇旱高祖
遣祈雨于白龍潭有白龍見于潭心是夜澍雨尺餘人
皆異之至是果登大位焉丁卯賜侍衛諸軍將校錢一
百貫下至五貫以初即位示賚也戊辰宰臣馮道等率
百寮請聽政凡三上表允之庚午始聽政于崇徳殿門
偏廊分命廷臣以嗣位奏告天地宗廟社稷遣右驍衛
將軍石徳超等押先皇御馬二匹往相州西山撲祭用
北俗禮也丙子以司徒兼侍中馮道為大行皇帝山陵
使門下侍郎竇貞固副之太常卿崔梲為禮儀使户部
侍郎吕琦為鹵簿使御史中丞王易簡為儀仗使(徐無/黨五)
(代史記注云舊史實録無橋道頓/逓使疑不置或闕書漢高祖亦然)己卯遣判四方館事
朱崇節右金吾大將軍梁言持國信物使于契丹是時
河南河北闗西並奏蝗害稼秋七月癸未朔百官素服
臨于天清殿戊子詔應宫殿州縣及官府名號人姓名
與先帝諱同音者改之改西京明堂殿為宣徳殿中書
政事堂為政事㕔堂後官房頭為録事餘為主事(案東/都事)
(畧陶榖傳榖本姓唐避晉祖諱/改姓陶葢當時避諱之體如此)己丑大行皇帝大祥帝
釋縗服百官衣縿辛卯帝除􁆠服百官吉服壬辰太皇
太后劉氏崩高祖之庶母也遺詔服紀園陵毋用后禮
皇帝不得廢軍國機務既而禮官奏準令式為祖父母
齊縗周又準喪葬令皇帝本服周者三哭而止請準後
唐同光三年皇太妃北京薨莊宗于洛京西内發哀素
服不視事三日從之仍遣國子祭酒兼户部侍郎田敏
奏告高祖靈座癸巳右諫議大夫鄭受益中書舍人楊
昭儉並停現任以請假在外不赴國哀故也丁酉宰臣
馮道等率文武百寮詣崇徳殿門拜表請御正殿凡三
上表允之安州奏水平地深七尺庚子帝御正殿宣制
大赦天下諸道州府諸色罪犯除十惡五逆殺人強盜
官典犯贓合作毒藥屠牛鑄錢外其餘罪犯咸赦除之
襄州安從進如能果決輸誠並從釋放其中外臣寮將
校並與加恩天下有蟲蝗處並與除放租税辛丑恒州
順國軍節度使杜威河東節度使劉知逺並加檢校太
師仍增爵邑青州平盧軍節度使楊光逺加守太師癸
卯鄆州天平軍節度使兼侍衛馬步都虞候景延廣加
特進同中書門下平章事充侍衛親軍都指揮使滑州
義成軍節度使兼侍衛馬軍都指揮使李守貞相州彰
徳軍節度使侍衛步軍都指揮使郭謹並加檢校太傅
仍增爵邑宰臣馮道等上表請依舊置樞密使略曰竊
以樞密使創自前朝置諸近侍其來已久所便尤多頃
嵗樞密使劉處讓偶屬家艱爰拘喪制既從罷免暫議
改更不曾顯降勅文永停使額所願各歸職分豈敢茍
避繁難伏請依舊置樞密使初髙祖事後唐明宗覩樞
密使安重誨秉政擅權賞罰由巳常惡之及登極故斷
意廢罷一委中書至是馮道等厭其事繁故復請置之
庶分其權表凡三上不允乙巳徐州節度使李從温宋
州節度使安彦威並加兼中書令西都留守充襄州行
營都部署髙行周加兼侍中鳳翔節度使李從曮加守
太保遣中使就中書賜宰臣馮道生辰器幣道以㓜屬
亂離早喪父母不記生日堅讓不受丙午以給事中羅
周岳為左散騎常侍以右諫議大夫符䝉為給事中以
袐書少監兼廣晉少尹邊蔚為右散騎常侍以廣晉少
尹張煦為右諫議大夫以廣晉府判官光禄少卿邊光
範為右諫議大夫丁未荆南節度使南平王高從誨加
兼尚書令湖南節度使楚王馬希範加守太傅自是藩
侯郡守皆第加官封示溥恩也是月州郡十七蝗八月
壬子朔百官素服臨于天清殿乙卯以左散騎常侍羅
周岳為東京副留守庚申以山陵禮儀使太常卿崔梲
為太子賓客分司西都病故也壬戌晉昌軍節度使桑
維翰加檢校太傅甲子宰臣馮道加守太尉趙瑩加中
書令李崧加左僕射兼門下侍郎和凝加右僕射契丹
遣使致慰禮馬二十匹及羅絹等物是日襄州行營都
部署高行周奏收復襄州安從進自焚而死生擒男𢎞
贊斬之前河東節度使康福卒贈太師諡曰武安戊辰
以太子太保兼尚書左僕射劉煦為太子太傅詔賜襄
州城内百官粟大户二斛小户一斛以久困重圍也己
巳以太子賔客趙元輔權判太常卿事充山陵禮儀使
庚午葬太皇太后于魏縣秦固村癸酉契丹遣使致祭
于高祖賻禮御馬二匹羊千口絹千匹契丹主母亦遣
使來慰詔免襄州城内人戸今年夏秋來屋税其城外
下營處與放二年租税應被安從進脅從者一切不問
是月河中河東河西徐晉商汝等州蝗九月丁丑朔百
官素服臨于天清殿己夘分命朝臣詣寺觀禱雨辛巳
兩浙節度使吳越國王錢𢎞佐福建節度使王延羲並
加食邑仍改賜功臣名號癸未帝御乾明門觀襄州行
營都部署髙行周都監張從恩等獻俘馘有司宣露布
訖以安從進男𢎞受等四十四人徇于市皆斬之曲赦
京城禁囚甲申宴班師將校于崇徳殿賜物有差乙酉
宰臣和凝上迴河頌賜鞍馬器帛丁亥以宋州歸徳軍
節度使安彥威為西京留守兼河南尹以襄州行營都
部署西京留守高行周為宋州節度使加檢校太師戊
子降襄州為防禦使額均房二州割屬鄧州升泌州為
團練使額己丑以東京留守兼開封尹李徳珫為廣晉
尹以宣徽南院使襄州行營都監張從恩為東京留守
兼開封尹加檢校太尉以前同州節度使襄州行營副
部署宋彥筠為鄧州威勝軍節度使加檢校太尉山陵
禮儀使撰高祖祔饗太廟酌獻樂章上之庚寅詔今後
除授留守宜降麻制癸巳樂平公主史氏進封魯國大
長公主壽安長公主烏氏進封衛國大長公主鄭國長
公主杜氏進封宋國大長公主荆南高從誨累表讓尚
書令之命已亥追封故秦國長公主為梁國長公主故
永夀長公主為岐國大長公主故延慶長公主為邠國
大長公主辛丑以義成軍節度使兼侍衛馬軍都指揮
使李守貞充大行皇帝山陵一行都部署壬寅以宣徽
北判使判三司劉遂清為鄭州防禦使以澶州防禦使
李承福為宣徽北院使癸卯詔大行皇帝十一月十日
山陵宜自十月一日至十一月二十日不坐放文武百
官朝參甲辰上大行皇帝尊諡寳冊百官素服班于天
清殿(五代會要天福七年中書門下奏山陵禮儀使狀/高祖尊諡號及廟號伏準故事將起殯宫前擇日)
(命太尉率百寮奉諡册告天於圜丘畢奉諡冊跪讀于/靈前此累朝之制葢以天命尊極不可稽留今所上高)
(祖聖文章武明徳孝皇帝尊諡寳冊伏縁去洛京地逺/寳冊難以往來當司詳酌伏請祗差官往洛京奏告南)
(郊太廟其日中書門下文武百官立班中/書令侍中升靈座前讀寳冊行告諡之禮)禮儀使撰進
高祖祔饗太廟酌獻樂章舞名請以咸和之舞為名從
之冬十月辛亥朔百官素服臨于天清殿襄州利市廟
封為順正王仍令本州修崇廟宇癸亥啟攢宫百官衣
初喪服入臨甲子靈駕進發帝于朱鳳門外行遣奠之
祭辭畢還宫丁丑太保盧質卒贈太子太師諡曰文忠
己卯宰臣李崧母喪歸𦵏深州遣使弔祭之庚辰契丹
遣使致祭于高祖賻馬三匹衣三襲十一月庚寅葬高
祖皇帝于顯陵壬辰湖南奏前洪州節度使馬希振卒
戊戌詔宰臣等分詣寺廟祈雪庚子祔高祖神主于太
廟辛丑以金吾衛大將軍權判三司董遇為三司使詔
州郡税鹽過税觔七錢住税觔十錢州府鹽院並省司
差人勾當先是諸州府除蠶鹽外每年海鹽界内約收
鹽價錢一千七萬貫髙祖以所在禁法抵犯者衆遂開
鹽禁許通商令州郡配徴人戸食鹽錢上戸千文下戸
二百分為五等時亦便之至是掌賦者欲增財利難于
驟變前法乃重其闗市之徴蓋欲絶其興販歸利于官
也其後鹽禁如故鹽錢亦徴至今為弊焉是日詔天地
宗廟社稷及諸祠祭等訪聞所司承管多不精潔宜令
三司預支一年禮料物色于太廟置庫收貯差宗正丞
主掌委監察御史監當祭器祭服等未備者修製(五代/會要)
(勅差宗正丞石載仁専主掌監察御史宋彥昇監庫兼/差供奉官陳審璘往洛京于太廟内穏便處修葢庫屋)
(五間俟畢日催促所支物色監送入庫交付訖取收領/文狀歸閣毎有祠祭諸司各請禮科至時委監庫御史)
(宋彦昇宗正丞石載仁旋行給付其大祠中祠兼令監/察御史檢㸃小祠即令行事官檢㸃如致慢易本司准)
(格科罪其祭器未有者/修製已有者更仰整飭)十二月辛丑以威武軍節度副
使充福建管内諸軍都指揮使王亞澄為威武軍副大
使知節度事詔諸道州府每遇大祭祀冬至寒食立春
立夏雨雪未晴不得行極刑如有已㫁下文案可取次
日及雨雪定後施行乙丑以前鄧州節度使安審暉為
左羽林統軍以前延州節度使丁審琪為右羽林統軍
以前金州節度使潘瓌為左神武統軍以前華州節度
使皇甫立為左金吾衛上將軍以右龍武統軍劉遂凝
為左驍衛上將軍以前貝州節度使馬萬為右驍衛上
將軍以左龍武大將軍張彦澤為右武衛上將軍丙寅
宰臣馮道滑州節度使兼侍衛馬軍都指揮使李守貞
河陽節度使皇甫遇西京留守安彥威廣晉尹李徳珫
並加爵邑以山陵充奉之勞也己巳迴鶻進奉使密里
等各授懐化歸徳大將軍將軍郎將放還蕃庚午故洪
州節度使馬希振追封齊國公辛未故中吳建武等軍
節度使彭城郡王錢元璙追封廣陵郡王丙子于闐迴
鶻皆遣使貢方物
天福八年春正月辛巳盜發唐坤陵莊宗母曹太后之
陵也河南府上言逃戸凡五千三百八十七餓死者兼
之詔諸道以廩粟賑饑民民有積粟者均分借便以濟
貧民時州郡蝗旱百姓流亡餓死者千萬計東都人士
僧道請車駕復幸東京後唐莊宗徳妃伊氏自契丹遣
使貢馬庚寅沙州留後曹元深加檢校太傅充沙州歸
義軍節度使癸巳發禁軍萬人并家口赴東京乙巳于
闐迴鶻入朝使劉再成等並授懐化大將軍將軍郎將
放還蕃二月庚戌御札取今月十一日車駕還東京沿
路州府不用修飾行宫食宿頓遞並以官物供給文武
臣寮除有公事合隨駕外並先次進發以侍衛親軍使
景延廣充御營使癸丑以廣晉尹李徳珫權鄴都留守
己未車駕發鄴都曲赦都下禁囚甲子次封丘文武百
官見于行宫乙丑至東京甲戌以東京留守張從恩為
權鄴都留守以皇弟檢校司徒重睿為檢校太保開封
尹年幼未出閣差左散騎常侍邊蔚知府事丁丑以前
太僕卿薛仁謙為衛尉卿河中逃户凡七千七百五十
九是時天下饑穀價翔踴人多餓殍右金吾衛上將軍
劉處讓卒贈太尉三月乙卯朔以中書令監修國史趙
瑩為晉昌軍節度使以晉昌軍節度使桑維翰為侍中
監修國史(通鑑作晉昌節度使兼侍中桑維翰為侍中/胡三省注云桑維翰始居藩鎮而兼侍中今)
(入朝正為門/下省長官)辛巳以左散騎常侍盧重為祕書監以東
京副留守羅周岳為右散騎常侍癸未青州節度使東
平王楊光逺進封壽王北京留守劉知逺恒州節度使
杜威並加兼中書令乙酉以鄜州節度使符彥卿為河
陽節度使以權鄴都留守前開封尹張從恩為鄴都留
守廣晉尹以右羽林統軍丁審琪為鄜州節度使丁亥
天䇿上將軍湖南節度使楚王馬希範加守尚書令兼
中書令己丑桂州節度使馬希杲依前檢校太尉兼侍
中兼知朗州軍州事朗州武平軍節度使馬希萼加檢
校太尉進封爵邑以武平軍節度副使岳州團練使馬
希贍為檢校太尉領廬州昭信軍節度使以武安軍節
度副使永州團練使馬希廣為檢校太尉領洪州鎮南
州節度使皆楚王馬希範之弟也庚寅以宣徽北院使
李承福為右武衛大將軍充宣徽南院使以前鄭州防
禦使劉繼勲為左千牛衛大將軍充宣徽北院使國子
祭酒兼戸部侍郎田敏以印本五經書上進賜帛五十
段甲午有白烏棲作坊桐樹作坊使周務掠捕而進之
辛丑引進使太府卿孟承誨使契丹詔京百司攝官親
公事及五年與授初官癸卯以左諫議大夫司徒詡為
給事中左司郎中王仁裕為右諫議大夫前鴻臚卿王
均為少府監夏四月戊申朔日有蝕之庚戌以許州節
度使趙在禮為徐州節度使以徐州節度使李從温為
許州節度使己已中書門下奏請以六月二十七日降
誕日為啟聖節從之是月河南河北闗西諸州旱蝗分
命使臣捕之五月己卯追封皇故長姊為吳國長公主
癸未皇姪女永福縣主薨輟朝三日追封平昌郡主丁
亥皇第二叔祖贈太師萬友追封秦王皇第三叔祖贈
太尉萬銓贈太師追封趙王皇伯贈太傅敬儒贈太師
追封宋王皇叔贈太尉福王徳贈太師追封如故皇叔
贈太傅暉贈太師追封韓王皇叔贈太尉通王殷皇叔
贈太尉廣王威皇兄贈太𫝊郯王重裔並贈太師追封
如故皇兄贈太師沂王重信追封楚王皇兄贈太傅虢
王重乂皇兄贈太師䕫王重進皇弟贈太尉陳王重杲
等並贈太師追封如故仍令所司擇日冊命辛卯以御
史中丞王易簡為尚書左丞以禮部侍郎張允為御史
中丞以中書舍人吳承範為禮部侍郎以吏部侍郎王
延為尚書左丞以尚書右丞王松為吏部侍郎以兵部
侍郎張昭逺為吏部侍郎以户部侍郎吕琦為兵部侍
郎以刑部侍郎韋勲為户部侍郎以工部侍郎李詳為
刑部侍郎癸巳命宰臣等分詣寺觀禱雨已亥飛蝗自
北翳天而南太子賔客李棁卒甲辰詔諸道州府見禁
罪人除十惡五逆行劫殺人偽行印信合造毒藥官典
犯贜各減一等外餘並放是時所在旱蝗故有是詔乙
巳幸相國寺祈雨六月庚戌以螟蝗為害詔侍衛馬步
軍都指揮使李守貞往臯門祭告仍遣諸司使梁進超
等七人分往開封府界捕之乙卯以左羽林統軍安審
暉為潞州節度使宿州奏飛蝗抱草乾死丙辰貝州奏
逃戸凡三千七百遣供奉官衛延韜詣嵩山投龍祈雨
戊午以西京留守馬從斌為左監門衛上將軍開封府
界飛蝗自死庚申開封府奏飛蝗太下徧滿山野草苗
木葉食之皆盡人多餓死禮部侍郎吳承範卒丙寅以
將冊皇太后遣尚書左丞王易簡奏告天地陜州奏蝗
飛入界傷食五稼及竹木之葉逃戸凡八千一百丁卯
以給事中符䝉為禮部侍郎以左諫議大夫裴坦為給
事中辛未遣内外臣寮二十八人分往諸道州府率借
粟麥時使臣希旨立法甚峻民門碓磑泥封之隱其數
者皆斃之由是人不聊生物情胥怨是月諸州郡大蝗
所至草木皆盡
　
　
　
　
　
　
　
　
　
　
　
　
　
　
　舊五代史巻八十一
　舊五代史巻八十一攷證
晉少帝紀一命瑯琊王震　案歐陽史作博士王震
遣判四方館事朱崇節　案歐陽史作四方館使宋崇
　節
恒州順國軍節度使杜威　案杜重威避少帝諱去重
　字至漢始復故少帝紀皆作杜威
乙丑至東京　案遼史作丁未晉王至汴與是書異五
　代春秋歐陽史通鑑並從是書
河南河北闗西諸州旱蝗分命使臣捕之　案歐陽史
　作供奉官張福率威順軍捕蝗于陳州
仍遣諸司使梁進超等七人分往開封府界捕之　案
　歐陽史作癸亥供奉官七人率奉國軍捕蝗于京畿
　與是書異
辛未遣内外臣寮二十八人分往諸道州府率借粟麥
　　案通鑑七月己丑詔以年饑國用不足遣使者六
　十餘人于諸道括民穀與是書異
　
　
　
　
　
　
　
　
　
　
　
　
　
　
　
　舊五代史巻八十一攷證
