史記集解卷五十三
　　　　　　　　　　　　　宋　裴駰　撰
史記五十三
蕭相國世家第二十三
蕭相國者沛豐人也以文無害爲沛主吏掾(漢書音義/曰文無害)
(有文無所枉害也律有無害都吏如今言公/平吏一曰無害者如言無比陳畱間語也)高祖爲布
衣時何數以吏事䕶高祖高祖爲亭長常左右之高祖
以吏繇咸陽吏皆送奉錢三何獨以五(李竒曰或三/百或五百也)秦
御史監郡者與從事常辨之(張晏曰何與共事修辨明/何素有方略也蘇林曰辟)
(何與從事也秦時無/刺史以御史監郡)何乃給泗水卒史(徐廣曰沛縣有/泗水亭又秦以)
(沛為泗水郡駰案文潁/曰何為泗水郡卒史)事第一秦御史欲入言徵何何
固請得毋行及高祖起爲沛公何常爲丞督事沛公至
咸陽諸將皆爭走金帛財物之府分之何獨先入收秦
丞相御史律令圖書藏之沛公爲漢王以何爲丞相項
王與諸侯屠燒咸陽而去漢王所以具知天下阨塞户
口多少彊弱之處民所疾苦者以何具得秦圖書也何
進言韓信漢王以信為大將軍語在淮隂侯事中漢王
引兵東定三秦何以丞相畱收巴蜀塡撫諭告使給軍
食漢二年漢王與諸侯擊楚何守關中侍太子治櫟陽
為法令約束立宗廟社稷宗室縣邑輒奏上可許以從
事即不及奏上輒以便宜施行上來以聞(應劭曰上來/還乃以所為)
(聞/之)關中事計戸口轉漕給軍漢王數失軍遁去何常興
關中卒輒補缺上以此專屬任何關中事漢三年漢王
與項羽相距京索之間上數使使勞苦丞相鮑生謂丞
相曰王㬥衣露蓋數使使勞苦君者有疑君心也為君
計莫若遣君子孫昆弟能勝兵者悉詣軍所上必益信
君於是何從其計漢王大説漢五年旣殺項羽定天下
論功行封羣臣爭功歲餘功不決高祖以蕭何功最盛
封為酇侯(文潁曰音贊瓚曰今南陽酇縣也孫檢曰有/二縣音字多亂其屬沛郡者音嵯屬南陽者)
(音讚案茂陵書蕭何國在南陽宜呼讚今/呼嵯嵯舊字作􁀙今皆作酇所由亂也)所食邑多功
臣皆曰臣等身被堅執鋭多者百餘戰少者數十合攻
城略地大小各有差今蕭何未嘗有汗馬之勞徒持文
墨議論不戰顧反居臣等上何也高帝曰諸君知獵乎
曰知之知獵狗乎曰知之高帝曰夫獵追殺獸兔者狗
也而發蹤指示獸處者人也今諸君徒能得走獸耳功
狗也至如蕭何發蹤指示功人也且諸君獨以身隨我
多者兩三人今蕭何舉宗數十人皆隨我功不可忘也
羣臣皆莫敢言列侯畢已受封及奏位次皆曰平陽侯
曹參身被七十創攻城略地功最多宜第一上已撓功
臣多封蕭何(應劭曰/撓屈也)至位次未有以復難之然心欲何
第一關内侯鄂君進曰羣臣議皆誤夫曹參雖有野戰
略地之功此特一時之事夫上與楚相距五歲常失軍
亡衆逃身遁者數矣然蕭何常從關中遣軍補其處非
上所詔令召而數萬衆㑹上之乏絕者數矣夫漢與楚
相守滎陽數年軍無見糧蕭何轉漕關中給食不之陛
下雖數亡山東蕭何常全關中以待陛下此萬世之功
也今雖亡曹參等百數何缺於漢漢得之不必待以全
奈何欲以一旦之功而加萬世之功哉蕭何第一曹參
次之高祖曰善於是乃令蕭何賜帯劒履上殿入朝不
趨上曰吾聞進賢受上賞蕭何功雖高得鄂君乃益明
於是因鄂君故所食關内侯邑封為安平侯(徐廣曰以謁/者從定諸侯)
(有功秩舉蕭何功故因侯二千戸封九年/卒至𤣥孫但坐與淮南王安通棄市國除)是日悉封何
父子兄弟十餘人皆有食邑乃益封何二千戸以帝嘗
繇咸陽時何送我獨贏奉錢二也漢十一年陳豨反高
祖自將至邯鄲未罷淮隂侯謀反關中呂后用蕭何計
誅淮隂侯語在淮隂事中上已聞淮隂侯誅使使拜丞
相何為相國益封五千戸令卒五百人一都尉為相國
衛諸君皆賀召平獨弔召平者故秦東陵侯秦破為布
衣貧種瓜於長安城東瓜美故世俗謂之東陵瓜從召
平以為名也召平謂相國曰禍自此始矣上㬥露於外
而君守於中非被矢石之事而益君封置衞者以今者
淮隂侯新反於中疑君心矣夫置衞衞君非以寵君也
願君讓封勿受悉以家私財佐軍則上心説相國從其
計高帝乃大喜漢十二年秋黥布反上自將撃之數使
使問相國何為相國為上在軍乃拊循勉力百姓悉以
所有佐軍如陳豨時客有説相國曰君滅族不久矣夫
君位為相國功第一可復加哉然君初入關中得百姓
心十餘年矣皆附君常復孳孳得民和上所為數問君
者畏君傾動關中今君胡不多買田地賤貰貸以自汙
上心乃安於是相國從其計上乃大説上罷布軍歸民
道遮行上書言相國賤彊買民田宅數千萬上至相國
謁上笑曰夫相國乃利民民所上書皆以與相國曰君
自謝民相國因為民請曰長安地狹上林中多空地棄
願令民得入田毋收稾為禽獸食上大怒曰相國多受
賈人財物乃為請吾苑乃下相國廷尉械擊之數日王
衞尉侍(如淳曰百官公卿表/衞尉王氏無名字)前問曰相國何大罪陛下
繋之㬥也上曰吾聞李斯相秦皇帝有善歸主有惡自
與今相國多受賈豎金而為民請吾苑以自媚於民故
繋治之王衞尉曰夫職事茍有便於民而請之眞宰相
事陛下奈何乃疑相國受賈人錢乎且陛下距楚數歲
陳豨黥布反陛下自將而徃當是時相國寄關中揺足
則關以西非陛下有也相國不以此時為利今乃利賈
人之金乎且秦以不聞其過亡天下李斯之分過又何
足法哉陛下何疑宰相之淺也(韋昭曰/用意淺)高帝不懌是日
使使持節赦出相國相國年老素恭謹入徒跣謝高帝
曰相國休矣相國為民請苑吾不許我不過為桀紂主
而相國為賢相吾故繋相國欲令百姓聞吾過也何素
不與曹參相能及何病孝惠自臨視相國病因問曰君
即百歲後誰可代君者對曰知臣莫如主孝恵曰曹參
何如何頓首曰帝得之矣臣死不恨矣何置田宅必居窮
處為家不治垣屋曰後世賢師吾儉不賢毋為勢家所
奪孝恵二年相國何卒(東觀漢記云蕭何墓在長/陵東司馬門道北百步)諡為
文終侯(徐廣曰功臣表蕭/何以客初起從也)後嗣以罪失侯者四世絶天
子輒復求何後封續酇侯功臣莫得比焉
太史公曰蕭相國何於秦時為刀筆吏錄錄未有竒節
及漢興依日月之末光何謹守管籥因民之疾奉法順
流與之更始淮隂黥布等皆以誅滅而何之勲爛焉位
冠羣臣聲施後世與閎夭散宜生等爭烈矣
　
　
　
　
　
　
　
　
　
　
　
　
　史記集解卷五十三
