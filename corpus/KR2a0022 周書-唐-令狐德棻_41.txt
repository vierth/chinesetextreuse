卷四十一
　　唐　令　狐　德　棻　等　撰
　列傳第三十三
　　王襃
　　庾信
王襃字子淵琅邪臨沂人也曾祖儉齊侍中太尉南昌
文憲公祖騫梁侍中金紫光禄大夫南昌安侯父規梁
侍中左民尚書南昌章侯竝有重名於江左襃識量淵
通志懷沉靜美風儀善談笑博覽史傳尤工屬文梁國
子祭酒蕭子雲襃之姑夫也特善草隸襃少以姻戚去
來其家遂相模範俄而名亞子雲竝見重於世梁武帝
喜其才藝遂以弟鄱陽王恢之女妻之起家祕書郎轉
太子舎人襲爵南昌縣侯稍遷祕書丞宣成王大器簡
文帝之冢嫡即襃之姑子也于時盛選僚佐乃以襃為
文學尋遷安成郡守及侯景渡江建業擾亂襃輯寧所
部見稱於時梁元帝承制轉智武將軍南平内史及嗣
位於江陵欲待襃以不次之位襃時猶在郡敕王僧辯
以禮發遣襃乃將家西上元帝與襃有舊相得甚歡拜
侍中累遷吏部尚書左僕射襃既世胄名家文學優贍
當時咸相推挹故旬月之間位升端右寵遇日隆而襃
愈自謙虛不以位地矜人時論稱之初元帝平侯景及
擒武陵王紀之後以建業彫殘方須修復江陵殷盛便
欲安之又其故府臣僚皆楚人也竝願即都荆郢嘗召
羣臣議之領軍將軍胡僧祐吏部尚書宗懍太府卿黃
羅漢御史中丞劉㲄等曰建業雖是舊都王氣已盡且
與北㓂隣接止隔一江若有不虞悔無及矣臣等又嘗
聞之荆南之地有天子氣今陛下龍飛纘業其應斯乎
天時人事徵祥如此臣等所見遷徙非宜元帝深以為
然時襃及尚書周𢎞正咸侍座乃顧謂襃等曰卿意以
為何如襃性謹慎知元帝多猜忌弗敢公言其非當時
唯唯而已後因清閒密諫言辭甚切元帝頗納之然其
意好荆楚已從僧祐等䇿明日乃於衆中謂襃曰卿昨
日勸還建業不為無理襃以宣室之言豈宜顯之於衆
知其計之不用也於是止不復言及大軍征江陵元帝
授襃都督城西諸軍事襃本以文雅見知一旦委以總
戎深自勉勵盡忠勤之節被圍之後上下猜懼元帝唯
於襃深相委信朱買臣率衆出宣陽之西門與王師戰
買臣大敗襃督進不能禁乃貶為䕶軍將軍王師攻其
外柵城陷襃從元帝入子城猶欲固守俄而元帝出降
襃遂與衆俱出見柱國于謹謹甚禮之襃曾作燕歌行
妙盡闗塞寒苦之状元帝及諸文士竝和之而競為淒
切之詞至此方驗焉襃與王克劉㲄宗懍殷不害等數
十人俱至長安太祖喜曰昔平吳之利二陸而已今定
楚之功羣賢畢至可謂過之矣又謂襃及王克曰吾即
王氏甥也卿等竝吾之舅氏當以親戚為情勿以去鄉
介意於是授襃及克殷不害等車騎大將軍儀同三司
常從容上席資餼甚厚襃等亦竝荷恩眄忘其羈旅焉
孝閔帝踐阼封石泉縣子邑三百户世宗即位篤好文
學時襃與庾信才名最高特加親待帝每遊宴命襃等
賦詩談論常在左右尋加開府儀同三司保定中除内
史中大夫高祖作象經令襃注之引據該洽甚見稱賞
襃有器局雅識治體既累世在江東為宰輔高祖亦以
此重之建德以後頗參朝議凡大詔冊皆令襃具草東
宮既建授太子少保遷小司空仍掌綸誥乗輿行幸襃
常侍從初襃與梁處士汝南周𢎞讓相善及𢎞讓兄𢎞
正自陳來聘高祖許襃等通親知音問襃贈𢎞讓詩幷
致書曰嗣宗窮途楊朱歧路征蓬長逝流水不歸舒慘
殊方炎凉異節木皮春厚桂樹冬榮想攝衛惟宜動靜
多豫賢兄入闗敬承款曲猶依杜陵之水尚保池陽之
田鏟迹幽蹊銷聲穹谷何期愉樂幸甚幸甚弟昔因多
疾亟覽九仙之方晚渉世途常懷五嶽之舉同夫闗令
物色異人譬彼客卿服膺高士上經說道屢聽𤣥牝之
談中藥飬神每稟丹沙之說頃年事遒盡容髪衰謝芸
其黃矣零落無時還念生涯繁憂總集視隂愒日猶趙
孟之徂年負杖行吟同劉琨之積慘河陽北臨空思鞏
縣霸陵南望還見長安所冀書生之魂來依舊壤射聲
之鬼無恨他鄉白雲在天長離别矣會見之期邈無日
矣援筆攬紙龍鍾横集𢎞讓復書曰甚矣悲哉此之為
别也雲飛泥沉金鑠蘭滅玉音不嗣瑤華莫因家兄至
自鎬京致書於穹谷故人之跡有如對面開題申紙流
臉沾膝江南燠熱橘柚冬青渭北沍寒楊榆晚葉土風
氣候各集所安餐衞適時寢興多福甚善甚善與弟分
袂西陜言反東區雖保周陵還依蔣徑三姜離析二仲
不歸麋鹿為曹更多悲緒丹經在握貧病莫諧芝术可
求恒為採掇昔吾壮日及弟富年俱値邕熙竝歡衡泌
南風雅操清商妙曲絃琴促坐無乏名晨玉瀝金華冀
獲難老不虞一旦翻覆波欄吾已愒隂弟非茂齒禽尚
之契各在天涯永念生平難為胷臆且當視隂數箭排
愁破涕人生樂耳憂戚何為豈能遽悲次房遊魂不反
逺(缺二/字)產骸柩無託但願愛玉體珍金箱保期頤享黃
髮猶冀蒼膺頳鯉時傳尺素清風朗月俱寄相思子淵
子淵長為别矣握管操觚聲淚俱咽尋出為宣州刺史
卒於位時年六十四子鼒嗣
庾信字子山南陽新野人也祖易齊徵士父肩吾梁散
騎常侍中書令信幼而俊邁聰敏絶倫愽覽羣書尤善
春秋左氏傳身長八尺腰帶十圍容止頽然有過人者
起家湘東國常侍轉安南府參軍時肩吾為梁太子中
庶子掌管記東海徐摛為左衞率摛子陵及信竝為抄
撰學士父子在東宫出入禁闥恩禮莫與比隆既有盛
才文竝綺豔故世號為徐庾體焉當時後進競相模範
每有一文京都莫不傳誦累遷尚書度支郎中通直正
員郎出為郢州别駕尋兼通直散騎常侍聘于東魏文
章辭令盛為鄴下所稱還為東宮學士領建康令侯景
作亂梁簡文帝命信率宮中文武千餘人營於朱雀航
及景至信以衆先退臺城陷後信奔於江陵梁元帝承
制除御史中丞及即位轉右衞將軍封武康縣侯加散
騎常侍來聘于我屬大軍南討遂留長安江陵平拜使
持節撫軍將軍右金紫光禄大夫大都督尋進車騎大
將軍儀同三司孝閔帝踐阼封臨清縣子邑五百户除
司水下大夫出為𢎞農郡守遷驃騎大將軍開府儀同
三司司憲中大夫進爵義城縣侯俄拜洛州刺史信多
識舊章為政簡靜吏民安之時陳氏與朝廷通好南北
流寓之士各許還其舊國陳氏乃請王襃及信等十數
人高祖唯放王克殷不害等信及襃竝留而不遣尋徵
為司宗中大夫世宗高祖竝雅好文學信特蒙恩禮至
於趙滕諸王周旋款至有若布衣之交羣公碑誌多相
請託唯王襃頗與信相埓自餘文人莫有逮者信雖位
望通顯常有鄉關之思乃作哀江南賦以致其意云其
辭曰粤以戊辰之年建亥之月大盗移國金陵瓦解余
乃竄身荒谷公私塗炭華陽奔命有去無歸中興道消
窮於甲戌三日哭於都亭三年囚於别館天道周星物
極不反傅夑之但悲身世無所求生袁安之每念王室
自然流涕昔桓君山之志事杜元凱之生平竝有著書
咸能自序潘岳之文彩始述家風陸機之詞賦多陳世
德信年始二毛即逄喪亂藐是流離至于暮齒燕謌逺
别悲不自勝楚老相逢泣將何及畏南山之雨忽踐秦
庭讓東海之濵遂飡周粟下亭漂泊臯橋羈旅楚歌非
取樂之方魯酒無忘憂之用追為此賦聊以記言不無
危苦之辭唯以悲哀為主日暮途逺人間何世將軍一
去大樹飄零壮士不還寒風蕭瑟荆璧睨柱受連城而
見欺載書橫階捧珠盤而不定鍾儀君子入就南冠之
囚季孫行人留守西河之館申包胥之頓地碎之以首
蔡威公之淚盡加之以血釣臺移柳非玉闗之可望華
亭唳鶴豈河橋之可聞孫䇿以天下為三分衆裁一旅
項羽用江東之子弟人唯八千遂乃分裂山河宰割天
下豈有百萬義師一朝卷甲芟夷斬伐如草木焉江淮
無涯岸之阻亭壁無藩籬之固頭㑹箕歛者合從締交
鉏耰棘矜者因利乗便將非江表王氣應終三百年乎
是知幷吞六合不免軹道之災混一車書無救平陽之
禍嗚呼山嶽崩頽既履危亡之運春秋迭代必有去故
之悲天意人事可以悽愴傷心者矣况復舟檝路窮星
漢非乗槎可上風颷道阻蓬萊無可到之期窮者欲逹
其言勞者須歌其事陸士衡聞而撫掌是所甘心張平
子見而陋之固其宜矣我之掌庾承周以世功而為族
經邦佐漢用論道而當官稟嵩華之玉石潤河洛之波
瀾居負洛而重世邑臨河而晏安逮永嘉之艱虞始中
原之乏主民枕倚於墻壁路交橫於豺虎值五馬之南
奔逢三星之東聚彼凌江而建國此播遷於吾祖分南
陽而賜田裂東嶽而胙土誅茅宋玉之宅穿徑臨江之
府水木交運山川崩竭家有直道人多全節訓子見於
純深事君彰於義烈新野有生祠之廟河南有胡書之
碣况乃少微真人天山逸民階庭空谷門巷蒲輪移談
講樹就簡書筠降生世德載誕貞臣文詞高於甲觀模
楷盛於漳濱嗟有道而無鳯歎非時而有麟既姦回之
奰匿終不悅於仁人王子洛濱之歲蘭成射策之年始
含香於建禮仍矯翼於崇賢游洊雷之講肆齒明離之
胄筵既傾蠡而酌海遂側管以窺天方塘水白釣渚池
圓侍戎韜於武帳聽雅曲於文絃乃解懸而通籍遂崇
文而㑹武居笠轂而掌兵出蘭池而典午論兵於江漢
之君拭圭於西河之主于時朝野歡娛池臺鐘鼔里為
冠蓋門成鄒魯連茂苑於海陵跨橫塘於江浦東門則
鞭石成橋南極則鑄銅為柱樹則園植萬株竹則家封
千户西賮浮玉南琛没羽吳歈越吟荆豔楚舞草木之
藉春陽魚龍之得風雨五十年中江表無事王歙為和
親之侯班超為定遠之使馬武無預於兵甲馮唐不論
於將帥豈知山嶽闇然江湖潛沸漁陽有閭左戍卒離
石有將兵都尉天子方刪詩書定禮樂設重雲之講開
士林之學談劫燼之灰飛辯常星之夜落地平魚齒城
危獸角臥刁斗於榮陽絆龍媒於平樂宰衡以干戈為
兒戲縉紳以清談為廟略乗漬水而膠船馭奔駒以朽
索小人則將及水火君子則方成猨鶴弊箄不能救鹽
池之鹹阿膠不能止黃河之濁既而魴魚頳尾四郊多
壘殿狎江鷗宮鳴野雉湛盧去國艅皇失水見被髮於
伊川知其時為戎矣彼姦逆之熾盛久遊魂而放命大
則有鯨有鯢小則為梟為獍負其牛羊之力凶其水草
之性非玉燭之能調豈璿璣之可正値天下之無為尚
有欲於羈縻飲其琉璃之酒賞其虎豹之皮見胡桐於
大夏識鳥卯於條支豺牙密厲虺毒潛吹輕九鼎而欲
問聞三川而遂窺始則王子召戎姦臣介胄既官政而
離逷遂師言而泄漏望廷尉之逋囚反淮南之窮宼飛
狄泉之蒼鳥起橫江之困獸地則石鼓鳴山天則金精
動宿北闕龍吟東陵麟鬭爾乃桀黠構扇憑陵畿甸擁
狼望於黃圖填盧山於赤縣青袍如草白馬如練天子
履端廢朝單于長圍高宴兩觀當戟千門受箭白虹貫
日蒼鷹擊殿競遭夏臺之禍遂視堯城之變官守無奔
問之人干戚非平戎之戰陶侃則空裝米船顧榮則虛
摇羽扇將軍死綏路絶重圍烽隨星落書逐鳶飛遂乃
韓分趙裂鼓卧旗折失羣班馬迷輪亂轍猛士嬰城謀
臣卷舌昆陽之戰象走林常山之陣虵奔穴五郡則兄
弟相悲三州則父子離别護軍慷慨忠能死節三世為
將終於此滅濟陽忠壮身參末將兄弟三人義聲俱唱
主辱臣死名存身喪狄人歸元三軍悽愴尚書多算守
備是長雲梯可拒地道能防有齊將之閉璧無燕帥之
卧墻大事去矣人之云亡申子奮發勇氣咆勃實總元
戎身先士卒胄落魚門兵填馬窟屢犯通中頻遭刮骨
功業夭枉身名埋没或以隼翼鷃披虎威狐假霑漬鋒
鏑脂膏原野兵弱虜強城孤氣寡聞鶴唳而虛驚聽胡
笳而淚下據神亭而亡戟臨橫江而棄馬崩於鉅鹿之
沙碎於長平之瓦於是桂林顛覆長洲麋鹿潰潰沸騰
茫茫慘黷天地離阻人神怨酷晉鄭靡依魯衛不睦競
動天闗爭回地軸探雀􁈸而未飽待熊蹯而詎熟乃有
車側郭門筋懸廟屋鬼同曹社之謀人有秦庭之哭余
乃假刻璽於闗塞稱使者之詶對逢鄂坂之譏嫌値耏
門之征税乗白馬而不前䇿青騾而轉礙吹落葉之扁
舟飄長颿於上游彼鋸牙而勾爪又巡江而習流排青
龍之戰艦鬭飛鷰之船樓張遼臨於赤壁王濬下於巴
丘乍風驚而射火或箭重而回舟未辨聲於黃蓋已先
沈於杜侯落㠶黃鶴之浦藏船鸚鵡之洲路已分於湘
漢星猶看於斗牛若乃隂陵失路釣臺斜趣望赤㟁而
霑衣艤烏江而不度雷池柵浦鵲陵焚戍旅舍無烟巢
禽失樹謂荆衡之杞梓庶江漢之可恃淮海維揚三千
餘里過漂渚而寄食託蘆中而度水届于七澤濵于十
死嗟天保之未定見殷憂之方始本不逹於危行又無
情於禄仕謬掌衛於中軍濫尸丞於御史信生世等於
龍門辭親同於河洛奉立身之遺訓受成書之顧託昔
三世而無慙今七葉而始落泣風雨於梁山惟枯魚之
銜索入欹斜之小徑掩蓬藋之荒扉就汀洲之杜若待
蘆葦之單衣于時西楚霸王劔及繁陽鏖兵金匱校戰
玉堂蒼鷹赤雀鐡舳牙檣沈白馬而誓衆負黃龍而度
湘海潮迎艦江萍送王戎車屯于石城戈船掩乎淮泗
諸侯則鄭伯前驅盟主則荀罃暮至剖巢燻穴奔魑走
魅埋長狄於駒門斬蚩尤於中冀然腹為燈飲頭為器
直虹貫壘長星屬地昔之虎據龍盤加以黄旗紫氣莫
不隨狐兎而窟穴與風塵而殄瘁西瞻博望北臨𤣥圃
月榭風臺池平樹古倚弓於玉女􁦷扉繫馬於鳳凰樓
柱仁夀之鏡徒懸茂陵之書空聚若夫立德立言謨明
寅亮聲超於繫表道高於河上既不遇於浮丘遂無言
於師曠指愛子而託人知西陵而誰望非無北闕之兵
猶有雲臺之仗司徒之表裏經綸狐偃之惟王實勤橫
琱戈而對霸主執金鼓而問賊臣平吳之功壯於杜元
凱王室是頼深於温太真始則地名全節终以山稱枉
人南陽校書去之已逺上蔡逐獵知之何晚鎮北之負
譽矜前風颷懍然水神遭箭山靈見鞭是以蟄熊傷馬
浮蛟沒船才子幷命俱非百年中宗之夷凶靜亂大雪
冤耻去代邸而承基遷唐郊而纂祀反舊章於司隸歸
餘風於正始沉猜則方逞其欲藏疾則自矜於己天下
之事沒焉諸侯之心搖矣既而齊交北絶秦患西起况
背闗而懷楚異端委而開吳驅緑林之散卒拒驪山之
叛徒營軍梁溠蒐乗巴渝問諸滛昏之鬼求諸厭劾之
巫荆門遭廩延之戮夏首濫逵泉之誅蔑因親於敎愛
忍和樂於彎弧慨無謀於肉食非所望於論都未深思
於五難先自擅於二端登陽城而避險卧底柱而求安
既言多於忌刻實志勇於刑殘但坐觀於時變本無情
於急難地惟黑子城猶彈丸其怨則黷其盟則寒豈冤
禽之能塞海非愚叟之可移山況以沴氣朝浮妖精夜
殞赤鳥則三朝夾日蒼雲則七重圍軫亡吳之歲既窮
入郢之年斯盡周含鄭怒楚結秦冤有南風之不競値
西隣之責言俄而梯衝亂舞冀馬雲屯棧秦車於暢轂
沓漢鼓於雷門下陳倉而連弩度臨晉而橫船雖復楚
有七澤人稱三户箭不麗於六麋雷無驚於九虎辭洞
庭兮落木去涔陽兮極浦熾火兮焚旗貞風兮害蠱乃
使玉軸揚灰龍文斫柱下江餘城長林故營徒思箝馬
之秣未見燒牛之兵章曼支以轂走宮之奇以族行河
無氷而馬度闗未曉而雞鳴忠臣解骨君子吞聲章華
望祭之所雲夢偽逰之地荒谷縊於莫敖冶父囚乎羣
帥硎穽摺拉鷹鸇批㩌冤霜夏零憤泉秋沸城崩把婦
之哭竹染湘妃之淚水毒秦涇山高趙陘十里五里長
亭短亭饑隨蟄䴏闇逐流螢秦中水黑闗上泥青于時
瓦解氷泮風飛電散渾然千里淄澠一亂雪暗如沙氷
橫似㟁逢赴洛之陸機見離家之王粲莫不聞隴水而
掩泣向闗山而長歎況復君在交河妾在清波石望夫
而逾逺山望子而逾多才人之憶代郡公主之去清河
栩陽亭有離别之賦臨江王有愁思之歌别有飄颻武
威羈旅金微班超生而望反温序死而思歸李陵之䨇
鳬永去蘇武之一鴈空飛昔江陵之中否乃金陵之禍
始雖借人之外力實蕭墻之内起撥亂之主忽焉中興
之宗不祀伯兮叔兮同見戮於猶子荆山鵲飛而玉碎
隨岸虵生而珠死鬼火亂於平林殤魂驚於新市梁故
豐徙楚實秦亡不有所廢其何以昌有媯之後遂育于
姜輸我神器居為讓王天地之大德曰生聖人之大寶
曰位用無頼之子孫舉江東而全棄惜天下之一家遭
東南之反氣以鶉首而賜秦天何為而此醉且夫天道
回旋民生預焉余烈祖於西晉始流播於東川洎余身
而七葉又遭時而北遷提挈老幼闗河累年死生契闊
不可問天况復零落將盡靈光巋然日窮于紀歲將復
始逼切危慮端憂暮齒踐長樂之神臯望宣平之貴里
渭水貫於天門驪山回於地市幕府大將軍之愛客丞
相平津侯之待士見鍾鼎於金張聞絃謌於許史豈知
灞陵夜獵猶是故時將軍咸陽布衣非獨思歸王子大
象初以疾去職卒隋文帝深悼之贈本官加荆淮二州
刺史子立嗣
史臣曰兩儀定位日月揚暉天文彰矣八卦以陳書契
有作人文詳矣若乃墳索所紀莫得而云典謩以降遺
風可述是以曲阜多才多藝鑒二代以正其本闕里性
與天道修六經以維其末故能範圍天地綱紀人倫窮
神知化稱首於千古經邦緯俗藏用於百代至矣哉斯
固聖人之述作也逮乎兩周道喪七十義乖淹中稷下
八儒三墨辯愽之論蜂起漆園黍谷名法兵農宏放之
詞霧集雖雅誥奥義或未盡善考其所長蓋賢逹之源
流也其後逐臣屈平作離騷以叙志宏才豔發有惻隱
之美宋玉南國詞人追逸轡而亞其迹大儒荀況賦禮
智以陳其情含章鬱起有諷論之義賈生洛陽才子繼
清景而奮其暉竝陶鑄性靈組織風雅詞賦之作實為
其冠自是著述滋繁體制匪一孝武之後雅尚斯文揚
葩振藻者如林而二馬王楊為之傑東京之朝兹道愈
扇咀徵含商者成市而班傅張蔡為之雄當塗受命尤
好蟲篆金行勃興無替前烈曹王陳阮負宏衍之思挺
棟幹於鄧林潘陸張左擅侈麗之才飾羽儀於鳳穴斯
竝高視當世連衡孔門雖時運推移質文屢變譬猶六
代竝凑易俗之用無爽九流競逐一致之理同歸歴選
前英於兹為盛既而中州板蕩戎狄交侵僭偽相屬士
民塗炭故文章黜焉其潛思於戰爭之間揮翰於鋒鏑
之下亦往往而間出矣若乃魯徽杜廣徐光尹弼之儔
知名於二趙宋諺封奕朱彤梁讜之屬見重於燕秦然
皆迫於倉卒牽於戰爭競奏符檄則粲然可觀體物緣
情則寂寥於世非其才有優劣時運然也至朔漠之地
蕞爾夷俗胡義周之頌國都足稱宏麗區區河右而學
者埒於中原劉延明之銘酒泉可謂清典子曰十室之
邑必有忠信豈徒言哉洎乎有魏定鼎沙朔南包河淮
西吞闗隴當時之士有許謙崔宏崔浩高允高閭游雅
等先後之間聲實俱茂詞義典正有永嘉之遺烈焉及
太和之辰雖復崇尚文雅方驂竝路多乖往轍渉海登
山罕値良寶其後袁翻才稱澹雅常景思摽沉鬱彬彬
焉蓋一時之俊秀也周氏創業運屬陵夷纂遺文於既
喪聘奇士如弗及是以蘇亮蘇綽盧柔唐瑾元偉李昶
之徒咸奮鱗翼自致青紫然綽建言務存質朴遂糠粃
魏晉憲章虞夏雖屬詞有師古之美矯枉非適時之用
故莫能常行焉既而革車電邁渚宮雲撤爾其荆衡把
梓東南竹箭備器用於廟堂者衆矣唯王襃庾信奇才
秀出牢籠於一代是時世宗雅詞雲委滕趙二王雕章
間發咸築宮虛館有如布衣之交由是朝廷之人閭閻
之士莫不忘味於遺韻眩精於末光猶丘陵之仰嵩岱
川流之宗溟渤也然則子山之文發源於宋末盛行於
梁季其體以淫放為本其詞以輕險為宗故能誇目侈
於紅紫蕩心逾於鄭衞昔楊子雲有言詩人之賦麗以
則詞人之賦麗以淫若以庾氏方之斯又詞賦之罪人
也原夫文章之作本乎情性覃思則變化無方形言則
條流遂廣雖詩賦與奏議異軫銘誄與書論殊塗而撮
其指要舉其大抵莫若以氣為主以文傳意考其殿最
定其區域摭六經百氏之英華探屈宋卿雲之祕奥其
調也尚逺其旨也在深其理也貴當其辭也欲巧然後
瑩金璧播芝蘭文質因其宜繁約適其變權衡輕重斟
酌古今和而能壮麗而能典煥乎若五色之成章紛乎
猶八音之繁㑹夫然則魏文所謂通才足以備體矣士
衡所謂難能足以逮意矣
　
　
　
　
　
　
　
　
　
　周書卷四十一
　周書卷四十一考證
庾信傳過漂渚而寄食○日知録云漂渚當是溧渚之
　訛張勃吳録曰子胥乞食處在丹陽溧陽縣金陵志
　曰江上有渚曰瀨渚是也古溧瀨同字
　
　
　
　
　
　
　
　
　
　
　
　周書卷四十一考證
