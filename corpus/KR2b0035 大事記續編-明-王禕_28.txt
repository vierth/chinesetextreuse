
　大事記續編卷二十七　　　明　王禕　撰
晉孝懐皇帝永嘉元年(漢光文皇帝元熙四年/成武皇帝晏平二年)春正月
癸丑改元(以本/紀修)
　解題曰宋庠紀年通譜永嘉漢沖帝年號
二月東萊王彌冦青徐二州(以本/紀修)陳敏伏誅(以本/紀修)三月
丁卯改塟楊太后謚曰武悼庚午立豫章王詮為皇太
子(本/紀)庚辰東海王越出鎮許昌(本/紀)南陽王謨為征西大
將軍開府都督秦雍梁益四州軍事鎮長安(以本/紀修)夏五
月馬牧帥汲桑羯胡石勒陷鄴殺司冀二州都督新蔡
王騰進攻兖州東海王越使茍晞討之(以紀/傳修)
　解題曰石勒上黨武鄉羯人其先匈奴别部羌渠之
　胄按匈奴傳有力羯種然則勒其力羯種歟事見通
　鑑
秋七月己未以平東將軍監徐州軍事琅邪王睿為安
東將軍都督揚州江南軍事鎮建業睿以司馬王導為
謀主侍中顧榮為軍司㑹稽相賀循為吴國内史導説
睿謙以接士儉以足用撫綏新舊江東歸心焉(以吕祖/謙標目)
修八月分荆州江州為湘州(以本/紀修)
　解題曰分長沙衡陽湘東零陵邵陵桂陽及廣州之
　始安始興臨賀置湘州
九月茍晞擊汲桑石勒大破之勒尋奔漢桑走死(以本/紀舉)
(要歴補/遺修)
　解題曰汲桑之破鄴也東海王越出次官渡以討之
　命茍晞為前鋒桑素憚晞於城外為柵以自守晞將
　至頓軍休士先遣單騎示以禍福桑衆大震棄柵宵
　遁嬰城固守晞陷其九壘遂定鄴而還西討吕郎滅
　之後從高宻王泰討青州賊劉根破公師藩敗石勒
　於河北威名甚盛時人擬之韓白餘見通鑑
辛亥有大星如日小者如斗自西方流東北天盡赤俄
有聲如雷(以本/紀修)冬十一月戊申朔日有食之(以本/紀修)十二
月癸卯東海王越自為丞相領兖州牧
　解題通典晉司徒與丞相通職未嘗並立永嘉元年
　始兩置焉餘見通鑑
以撫軍將軍茍晞為征東大將軍都督青州軍事青州
刺史(以紀/傳修)慕容廆自稱鮮卑大單于(以載/記修)時帝始親郊
祀(以列/傳修)
　解題曰摯虞為太常卿時懐帝親郊自元康以來不
　親郊祀禮儀弛廢虞考正舊典法物粲然
晉孝懐皇帝永嘉二年(漢光文皇帝永鳳元年/成武皇帝晏平三年)春正月
丙午朔日有食之(以本/紀修)漢王淵遣將軍劉聰據太行石
勒下趙魏(以舉要歴/補遺修)二月辛卯東海王越殺清河王覃
(以本/紀修)庚子漢石勒冦常山驃騎大將軍王浚破之(以本/紀修)
三月東海王越徙鎮鄄城(以舉要歴/補遺修)
　解題曰鄄城屬濮陽國(袁紹使記曹操以許下卑濕/雒陽殘破宜徙都鄄城以就)
　(全實水經河水東逕鄄城縣北注故城在河南十八/里兖州舊治河上之邑最為峻固晉八王故事越治)
　(鄄城無故自壊七十餘/文越恧之移治濮陽)
夏四月丁亥王彌入許昌五月甲子冦洛陽敗走歸漢
(以本/紀修)
　解題曰彌謂其黨劉靈曰晉兵尚彊歸無所厝劉淵
　昔為質子我與之周旋京師深有分契今稱漢王歸
　之可乎靈然之乃渡河歸淵餘見通鑑
秋七月漢王淵徙都蒲子(以通鑑/目録修)
　解題曰劉琨至晉陽元海在離石相去三百里許琨
　宻遣離間其部種虜降者萬餘落淵甚懼遂城蒲子
　而居之餘見通鑑(今隰州隰川縣北四十/里即春秋時蒲城也)
八月東海王越屯濮陽(以本/紀修)冬十月甲戌漢王淵即帝
位改元(以本紀通/鑑目録修)
　解題曰夷狄僣號自淵始
十二月漢石勒冦魏汲頓邱(以通/鑑修)
晉孝懐皇帝永嘉三年(漢光文皇帝河瑞元年/成武皇帝晏平四年)春正月
漢徙都平陽改元(以通鑑/目録修)
　解題曰今平陽路平陽縣有劉元海城晉地理志蒲
　子平陽皆属平陽郡統於司州蓋逼畿甸矣(宋庠紀/年通譜)
　(於汾水中得玉璽王莽/時璽也乃改元元璽)
三月丁巳東海王越入京師殺中書令繆播等(以吕祖/謙標目)
(修/)以中書監王敦為揚州刺史(以吕祖謙/標目修)
　解題曰潘滔説越曰今樹處仲於江外使其肆豪彊
　之心是見賊也不從
東海王越領司徒王衍為太尉越奏罷宿衛以國兵代
之(以紀/傳修)漢陷黎陽(以通/鑑修)大旱江漢河洛皆竭(以本/紀修)夏漢
石勒冦鉅鹿常山以趙郡張賔為謀主(以通鑑/目録修)秋七月
漢陷壺關(以通/鑑修)
　解題曰上黨郡故治長子縣董卓作亂移治壺關劉
　淵雖徙居壺關之黎亭未能得郡也至是王彌劉聰
　石勒共攻壺關降上黨大守而劉琨始即襄垣以為
　郡矣餘見通鑑
八月漢楚王聰冦洛陽九月𢎞農太守垣延襲敗之(以/載)
(記/修)王浚遣將大破石勒于飛龍山(以載/紀修)
　解題曰今真定有飛龍山
冬十月漢楚王聰等冦洛陽敗還(以吕祖謙/標目修)成天水訇
琦以梓潼降(以吕祖謙/標目修)十一月漢石勒陷長樂(以本/紀修)
　解題曰長樂屬魏郡
十二月漢王彌遣長史曹嶷徇青州(以通鑑/目録修)
晉孝懐皇帝永嘉四年(漢昭武皇帝劉聰光興元年/成武皇帝晏平五年)春二
月漢石勒陷鄄城(以本/紀修)成將文碩以巴西降(以本/紀修)夏四
月大水(以本/紀修)成復取梓潼(以吕祖謙/標目修)五月大蝗(以本/紀修)秋
七月羅尚卒以長沙太守皮素代之(以吕祖謙/標目修)己卯漢
主淵卒太子和立和弟聰弑而代之改元以北海王乂
為太弟(以吕祖謙/標目修)
　解題曰宋庠紀年通譜嘉平魏高貴鄉公年號
氐蒲洪稱略陽公(以載/記修)漢陷河内(以本/紀修)九月流民王如
反於南陽降于漢(以吕祖謙/標目修)冬十月漢河内王粲等冦
洛陽石勒圍倉垣陳留内史王讃走之(以本紀/通鑑修)
　解題曰倉垣城在宋開封府開封縣東北水經注濟
　水東逕倉垣輿地志城南臨汴水
劉琨表鮮卑拓跋猗盧為大單于代公(以通/鑑修)
　解題曰杜延業晉春秋云猗盧匈奴之别種也族類
　數千各立稱號索頭其一也猗盧受琨節度欲遣索
　頭萬騎衛京師太𫝊越以洛中荒儉弗聴餘見通鑑
　(琨與丞相牋曰琨比和猗盧遂引大衆躬啓戎行即/具白太傅切陳愚見聰冝時討勒不可縦而宰相所)
　(慮不同更憂茍晞馮嵩之徒而稽二冦之誅/遣使抑挫臣鋭氣臣即解甲遣盧衆歸國)
壬子王浚為司空平北將軍劉琨為平北大將軍進叚
勿務塵為大單于(以紀/傳修)京師飢遣使徴天下兵不至(以/本)
(紀/修)漢石勒破王如軍冦襄陽(以朱熹/綱目修)十一月甲戌東海
王越討石勒以王衍為軍司東屯項越自領豫州牧(以/本)
(紀/修)
　解題曰朱黼曰越始領司徒凡宿衛有侯爵者盡奏
　罷之止以國兵數百宿衞後知京師單弱遂出屯于
　項帥甲士四萬且以行臺自随朝賢素望悉為佐吏
　名將勁卒咸入其府宫省無復守衞此劉聰所以談
　笑而取之也幽王之詩曰皇父孔聖作都于向擇三
　有事亶侯多藏不憗遺一老俾守我王擇有車馬以
　居徂向小人之敗國家專為深謀者宛然同一軌也
　事見通鑑
揚州都督周馥請遷都壽春東海王越召馥馥不至(以/紀)
(傳/修)十二月皮素為其下所殺以巴東監軍韓松為益州
刺史(以通/鑑修)
晉孝懷皇帝永嘉五年(漢昭武皇帝嘉平元年/成武皇帝玉衡元年)春正月
壬申漢曹嶷陷青州茍晞走(以本/紀修)癸酉漢石勒陷江夏
(以本/紀修)乙亥成取涪城巴西改元(以吕祖謙/標目修)湘州流人杜
弢據長沙反(以本/紀修)鎮東大將軍開府琅邪王睿遣將攻
周馥馥走死以軍諮祭酒王敦為揚州刺史(以通/鑑修)
　解題曰程逈曰馥以京師傾危故撫壽春請車駕幸
　之已而帝果陷賊其先見如蓍龜所以不從姦臣假
　托之召者欲保有壽春以待君父上以鑒皇甫規朱
　雋輕從董卓之召致國家之殄亡下亦自附於祖逖
　劉琨之烈光以自見於世而琅邪害之剪國家之羽
　翼以増亂人之氣見讎不討而動干戈於邦内江左
　不競此其兆朕也事見通鑑
三月詔討東海王越以茍晞為大將軍督青徐兖豫六
州軍事越薨(以吕祖謙/標目修)建平都尉暴重殺韓松領三府
事益州將吏殺重以巴郡太守張濯行三府事濯戰死
平西司馬王異代之(以通/鑑修)
　解題曰按載記羅尚為平西將軍領護西夷校尉益
　州刺史實開三府故三府官屬表韓松等而暴重張羅王異
　張啟皆領三府事至向沈蘭維浸就削弱但行西夷
　校尉而已事見通鑑
夏四月漢石勒追東海王越䘮敗之苦縣殺王衍及王
公已下十餘萬人害宗室四十八王於洧倉(以本紀/通鑑修)
　解題曰按晉春秋三十國春秋王衍將死顧謂劉望
　曰吾曹雖不如古人向令不共祖尚浮虚戮力悉心
　以治天下猶可不至今日餘見通鑑蘇轍曰晉世高
　談揖譲而無慷慨感激之操大言無當不適於用而
　畏兵革之事姦雄知其所忌而竊乘之是以顛沛隕
　越而不能以自存且夫劉石姦詐雄武譬如山林之
　人生於草木之間大風烈日之所咻而雪霜飢饉之
　所勞苦其筋力骨節之所嘗試者亦已至矣而使王
　衍之倫清談而當其衝譬如千金之家居於高堂之
　上食肉飲酒不習寒暑之勞而欲以之捍禦山林之
　勇夫固姦雄之所樂攻而無難者也富而不能勞貴
　而不能治此其所以喪天下之故哉(水經注洧水又/東入汶倉城内)
　(俗以是水為汶水故名汶倉非/也蓋渭水之邸閤亦在頴昌府)
五月杜弢陷長沙(以吕祖謙/標目修)漢前軍大將軍呼延晏入
冦六月丁酉王彌及始安王曜等陷洛陽戊戌殺太子
詮及王公士民三萬餘人遷帝于平陽(以本/紀修)丁未漢改
元(以載/記修)茍晞立豫章王端為皇太子置行臺自領尚書
令屯蒙城(以本紀通/鑑目録修)
　解題曰梁國䝉縣山桑古城在縣北
司徒荀藩等建行臺于宻奉吳王晏子秦王業趣許昌
(以通鑑/目録修)鎮東大將軍琅邪王睿辟渡江賢俊(以吕祖謙/標目修)
琅邪王睿遣兵攻江州刺史華軼斬之(以列/傳修)秋七月王
浚承制假立太子自領尚書令(以本紀/通鑑修)八月漢圍長安
九月殺太尉南陽王模以中山王曜鎮長安(以載/記脩)漢石勒
襲執茍晞及豫章王端(以本/記修)冬十月漢石勒殺王彌屯
葛陂(以載/記修)
　解題曰勒於葛陂繕室宇課農造舟將冦建鄴㑹霖
　雨三月不止元帝使江南之衆大集壽春勒軍中飢
　疫死者大半檄書朝夕繼至勒㑹諸將議之勒發葛
　陂使石虎率騎二千距壽春大敗于巨靈口奔退百
　里及于勒軍軍中震擾謂王師大至勒陣以待之晉
　懼有㐲兵退還壽春勒所過皆堅壁清野採掠無所
　獲軍中大飢士衆相食餘見通鑑勒號為善用兵然
　困於陽平敗於赤橋狼狽於飛龍倉垣亦幾危矣江
　漢雖能蹂躪河之南北固未容足之地至是飢疫瀕
　死此天亡之時而琅邪諸臣特幸其去曽不能乘機
　奮發以蹙之使得安行而據襄國卒之奄有天下大
　半鴟張大語以漢高光自擬嗚呼使勒得以稱雄於
　時者諸賢之罪也世遂從而信之可發千載一慨哉
　(蔡州新蔡縣有葛/陂周迴三十里)
十一月拓跋猗盧入太原劉琨徙五縣百姓以避之(以/本)
(紀/修)
　解題曰按晉書列傳宋書索虜傳後魏書本紀初單
　于猗㐌以救東嬴公騰之功琨表其弟猗盧為代郡
　公王浚以琨侵已之地數擊琨猗盧以封邑去國懸
　逺民不相接率部落自雲中入雁門從琨求句注陘
　北之地(地里志魏黄初立并州自陘嶺以北並棄之/至晉因而不改元和郡縣志句注山在代州)
　(西北三十五里雁門縣西陘山是也晉咸寧元年碑/北方之險有盧龍飛狐句注為之尊天下之阻所以)
　(分别外内也晉/亂為猗盧所據)琨不能制且欲猗盧為援乃徙馬邑
　(屬雁/門郡)隂館樓煩(並漢縣屬雁/門郡晉志無)繁畤(縣並屬/雁門郡)五縣民於
　新安以其地處之猗盧徙十萬家以充之
安定太守賈疋馮翊太守索綝等大敗漢中山王曜於
黄邱豫州刺史閻鼎奉秦王業趨武關(以列傳/通鑑修)
　解題曰按載紀列傳劉曜既據長安安定太守賈疋
　及諸氐羌皆送質任唯雍州刺史麴特新平太守竺
　恢固守不降護軍麴允頻陽令梁肅自京兆南山將
　奔安定遇疋任子於隂宻擁還臨涇推疋為平西將
　軍率衆五萬攻曜於長安扶風太守梁綜及麴特趙
　染來距敗蹟而還曜衆大敗中流矢退保甘渠疋帥
　戎晉二萬餘人將伐長安西平太守竺恢亦固守劉
　粲聞之使劉曜劉雅趙染距疋先攻恢不克疋邀擊
　大敗之曜退走疋追之至于甘泉旋自渭橋襲彭蕩
　仲殺之通鑑馮翊太守索綝等共推賈疋為平西將
　軍率衆五萬向長安雍州刺史麴特新平太守竺恢
　皆不降於漢漢河内王粲在新豐使其將劉雅趙染
　攻新平不克索綝救新平大小百戰雅等敗退中山
　王曜與疋戰於黄邱大敗疋遂襲漢梁州刺史彭蕩
　仲殺之耀州雲陽縣漢甘泉宫本秦林光宫武帝立
　泰畤開山圖漢官儀注晉灼皆云雲陽甘泉黄帝以
　來圓丘祭天處黄丘殆以此得名(載記又云戰黄邱/曜衆大敗退保甘)
　(渠即甘泉也地與/耀州三原縣隣)
王浚以崔毖為東夷校尉(吕祖謙/標目)
晉孝懐皇帝永嘉六年(漢昭武皇帝嘉平二年/成武皇帝玉衡二年)春正月
帝䝉塵于平陽(以本/紀修)
　解題曰聰引帝入讌謂帝曰卿為豫章王時朕常與
　王武子相造武子稱朕於卿卿言聞其名乆矣以卿
　所製樂府欲示朕謂朕曰聞君善為辭賦試為看之
　朕時與武子俱為盛德頌卿稱善者久之乂引朕射
　于皇堂朕得十二籌卿與武子俱得九籌卿贈朕柘
　弓銀研卿頗憶否帝曰臣安敢忘之但恨爾日不早
　識龍顔餘見通鑑以藩王而結交外夷任子晉之紀
　綱蕩然久矣
二月壬子朔日有食之(以本/紀修)漢石勒將攻建業以大雨
止琅邪王睿上尚書檄討勒(以通鑑/本紀修)夏賈疋等敗漢中
山王曜走之秦王業入長安(以通/鑑修)秋七月漢石勒據襄
國(以通/鑑修)
　解題曰襄國屬廣平郡宋信德府
漢襲取晉陽八月庚戌劉琨奔常山(以本/紀修)
　解題曰劉越石志槩英果亦以忠義自許獨惜其無
　學是以紐於奢豪而無深沈之度方其﨑嶇兵間此
　何如時而流連音律以忠諫殺士豈望塵之餘習猶
　未除耶卒於境土不保依棲戎狄功業竟無一成然
　則有志於事功者可不以學問為先哉事見通鑑
九月辛巳雍州刺史賈疋等奉秦王業為皇太子建宗
廟社稷以閻鼎為太子詹事總攝百揆加疋征西大將
軍(以紀/傳修)冬十月代公猗盧遣兵救劉琨大敗漢中山王
曜十一月琨保陽曲(以本/紀修)
　解題曰陽曲太原國縣(水經注汾水西南逕陽曲城/北魏土地記曰陽曲胡寄居)
　(太原/界)
始平太守麴允馮翊太守梁緯等攻閻鼎鼎走死十二
月羣胡攻賈疋殺之允領雍州刺史(以通/鑑修)
　解題曰京兆尹梁綜與鼎争權鼎殺綜鼎首建大謀
　立功天下始平太守麴允撫夷護軍索綝心害鼎功
　且䂓權勢馮翊太守梁緯北地太守梁肅並綜母弟
　綝之姻乃證其有無君之心專戮大臣遂攻鼎鼎奔
　雍為氐所殺夫首建入關之謀者閻鼎也與賈疋謀
　興復晉室者梁肅等也帥十萬衆㑹之者梁綜也今
　秦王輔入關而鼎以争權殺綜麴允輩又欲專權而
　殺鼎疋亦斃於群胡之手欲帝業之定也難哉事見
　通鑑
王浚遣督護王昌帥段疾陸眷等攻漢石勒大敗段氏
遂附於勒(以列/傳修)是歳王敦殺其從兄軍諮祭酒澄澄將
玉機據廣州王如降於敦(以吕祖謙/標目修)江陽太守張啟殺
王異而代之尋卒三府表涪陵太守向沈行西夷校尉
(以通/鑑修)羌姚弋仲稱扶風公(以通/鑑修)
晉孝愍皇帝建興元年(漢昭武皇帝嘉平三年/成武皇帝玉衡三年)春正月
帝蒙塵于平陽(以本/紀修)二月丁未漢主聰弑帝(以通/鑑修)三月
向沈卒成取巴陵(以通/鑑修)
　解題曰初成都之失守也羅尚猶統巴涪暨尚卒於
　巴郡而巴亂矣故韓松治巴東而成亦遂取涪向沈
　蘭續退保涪陵終為成所併而已事見通鑑
夏四月壬申皇太子業即皇帝位改元
　解題曰宋庠紀年通譜建興劉禪孫亮李雄年號愍
　帝雖草創繼世而建元合前三號不祥甚矣
以麴允及京兆太守索綝為左右僕射(以本/紀修)漢石勒使
從子虎據鄴(以通/鑑修)
　解題曰按晉春秋曰石勒背漢之謀始於此又按載
　記勒謂張賔曰鄴魏之舊都風俗殷雜誰可任也賔
　曰晉故東萊太守趙彭有佐時良幹於是徴為魏郡
　太守彭泣辭以石虎鎮鄴三䑓石虎篡奪之萌兆於
　此(張賔始勸勒不攻三䑓避其實也既得襄/國則亟圖三臺乘其虚也殆無遺筭矣)相臺志
　鄴在今相州東三十里本魏地城塚記云狄滅邢衛
　齊桓公築鄴城以衛諸侯管子亦曰築五鹿中牟鄴
　以衛諸夏今此城在鄴東一里半東西七里南北五
　里齊所築也漢置魏郡於此曹操建都凡七門南面
　三門東面一門西面一門北面二門餘見通鑑
琅邪王録事參軍陳頵數論事睿出之為譙郡太守(以/通)
(鑑/修)五月壬辰琅邪王睿大司馬南陽王保為左右丞相
大都督陜東西軍事(以本/紀修)石勒取山東郡縣(以本/紀修)秋詔
琅邪王睿進軍睿辭八月以長史刁恊為丞相左長史
從事中郎劉隗為司直軍諮祭酒祖逖為豫州刺史屯
淮隂(以本紀/通鑑修)武昌太守陶侃大破杜弢王敦表為荆州
刺史(以通/鑑修)九月荀藩薨(以本/紀修)漢中山王曜敗麴允于黄
白城(以通/鑑修)
　解題曰黄白城在今耀州三原縣西南
竟陵太守杜曽反冬十月擊敗陶侃侃擊杜弢大破之
(以通/鑑修)氐揚難敵取梁州自稱刺史(以吕祖謙/標目修)十一月麴
允襲漢中山王曜大敗之(以吕祖謙/標目修)十二月漢石勒奉
表於王浚(以通/鑑修)
　解題曰昔智伯欲襲衛遺之乘馬先之以璧衛君大
　恱諸大夫皆喜而南文子獨有憂色衛君問之南文
　子曰無方之禮無功之賞禍之先也我未有徃而彼
　有以來是以憂也於是衞君修梁津捍邉城智伯不
　敢伐浚豈未之知乎事見通鑑
是嵗琅邪王睿遣世子紹鎮廣陵(以舉要歴/補遺修)代公猗盧
城盛樂及平城(以通/鑑修)
　解題曰元和郡縣志續通典漢末匈奴擾邉定襄以
　西雲中雁門西河遂空曹公始立平城縣晉改屬雁
　門猗盧都平城道武建都東至軍都關西至河南至
　中山隘門塞北至五原為甸服孝文遷都為恒州唐
　正觀自朔州北定襄城移雲州及定襄縣於此天寳
　升大同軍節度使後魏雲州在郡北三百餘里定襄
　故城齊立朔州在西南一名平城
(甲/戌)晉孝愍皇帝建興二年(漢昭武皇帝嘉平四年/成武皇帝玉衡四年)春正
月己巳黒霧著人如墨辛未有如日隕于地又有二日
相承出西方而東行(以本/紀修)揚難敵去梁州地歸于城(以/吕)
(祖謙標/目修)二月壬寅鎮西將軍張軌為太尉涼州牧王浚
為大司馬都督幽冀軍事司𨽻校尉荀組為司空行留
臺事劉琨為大將軍都督并州軍事(以紀/傳修)漢石勒遣使
劉琨請討王浚三月壬申勒襲執浚殺之使燕國劉翰
戌薊翰歸段匹磾(以吕祖謙/標目修)
　解題曰勒纂兵戒期將襲浚而懼劉琨及鮮卑烏丸
　為其後患沉吟未發張賔曰夫襲敵國當出其不意
　軍嚴經日不行豈顧有三方之慮乎勒曰為之奈何
　賔曰今三方未謂將軍便能懸軍千里以征幽州也
　輕軍徃返不出二旬就使三方有動勢足旋趾且琨
　浚雖同名晉藩其實仇敵若修牋于琨送質請和琨
　必欣于得我喜于浚滅終不救浚而襲我也於是宵
　行遣張慮奉牋于琨陳已過深重求討浚以自效琨
　素疾浚乃檄諸州郡説勒知命思愆收累年之咎求
　拔幽都效善將來今聽所請受任通和餘見通鑑琨
　嘗歸勒毋授以大將軍郡公之號勒方嬉笑靳侮謝
　而絶之今其勢日張何畏於琨而卑辭請和乎直畏
　我之擬其後耳而琨恬不之怪真謂其若有思愆念
　咎之意者勒遂得以襲取王浚略無後憂琨乃上表
　朝廷謂浚受其偽和為勒所虜勒勢轉盛欲來襲臣
　東北八州勒滅其七先朝所授存者惟臣是以勒朝
　夕謀慮以臣為計豈琨至是而後悟耶琨誚浚受其
　偽和而已乃復受其和其相去幾何是亦目睫之論
　也
樂陵太守邵續附石勒尋歸琅邪王睿以為平原樂安
太守(以吕祖謙/標目修)夏五月己丑西平武穆公張軌薨世子
寔立(以紀/傳修)漢中山王曜趙染冦長安六月敗還秋七月
染攻北地麴允殺之(以吕祖謙/標目修)冬十月張寔都督涼州
軍事涼州刺史(以列/傳修)
晉孝愍皇帝建興三年(漢昭武皇帝建元元年/成武皇帝玉衡五年)春二月
丙子琅邪王睿為丞相大都督督中外軍事南陽王保
為相國大將軍荀組為太尉豫州牧劉琨司空都督并
冀幽三州軍事進代公猗盧爵為王(以本/紀修)杜弢别將陷
豫章三月尋陽内史周訪平之(以本/紀修)漢改元(以載/記修)
　解題曰宋庠紀年通譜建元漢武帝年號
漢青州刺史曹嶷盡得齊魯之地(以吕祖謙/標目修)秋八月陶
侃克長沙杜弢走死(以本/紀修)琅邪王睿以王敦為鎮東大
將軍都督江揚荆湘交廣六州軍事江州刺史敦以王
機為交州刺史陶侃為廣州刺史從弟軍諮祭酒廙為
荆州刺史杜曽迎荆州刺史第五猗以拒廙王機謀據
廣州侃討之機走死(以通/鑑修)九月漢中山王曜冦北地冬
十月拔馮翊(以本/紀修)
晉孝愍皇帝建興四年(漢昭武皇帝麟嘉元年/成武皇帝玉衡六年)春正月
贈吳王晏太保諡曰孝(以吕祖謙/標目修)二月漢殺少府陳休
等七人太宰河間王易御史大夫陳元達等諫不聽三
月易恚死元達自殺(以載/記修)代王猗盧為其子六脩所弑
其將箕澹等歸劉琨(以本/紀修)夏六月丁巳朔日有食之(以/本)
(紀/修)大蝗(以本/紀修)秋七月漢中山王曜圍北地大都督麴允
救之衆潰九月曜陷長安外城冬十月乙未帝出降御
史中丞吉朗死之丁酉遷帝于平陽允死之(以本紀/載記修)
　解題曰帝之繼皇統也屬永嘉之末天下崩離長安
　城中戸不盈百墻宇頽毁蒿棘成林朝廷無車馬章
　服惟桑版署號而已公私有車四乘器械多闕運饋
　不繼巨猾滔天帝京危急諸侯無釋位之志征鎮闕
　勤王之舉故君臣窘迫以至殺辱云餘見通鑑
漢以曜為秦王大都督督陜西軍事改元(以本紀/載記修)劉琨
遣箕澹攻石勒于坫城自屯廣牧勒大破之(以列/傳修)
　解題曰按晉書地理志樂平郡有沾縣今石勒圍樂
　平太守韓據于坫城沾之為坫殆字畫之訛也又按
　晉書地理志并州新興郡有廣牧縣水經注河東逕
　廣牧故城北
十二月乙邜朔日有食之(以宋/志修)并州降石勒己未劉琨
奔段匹磾(以本/紀修)琅邪王睿刻日北征以漕運稽期誅督
運令史淳于伯而還(以吕祖謙/標目修)
　解題曰按列傳及宋書五行志後將軍禇裒鎮廣陵
　丞相揚聲北伐淳于伯以督運稽留及役使贓罪依
　征軍法戮之其息忠訴稱伯督運事訖無所稽乏受
　賕役使罪不及死軍是戍軍非為征軍自四年以來
　運漕租調皆有稽停不以軍興論至於伯也何獨明
　之司直劉隗彈劾衆官右將軍王導引咎請解職元
　帝無所問於是頻旱三年干寳以為寃氣之應餘見
　通鑑朱熹曰元帝無意於復中原託以督運稽期歸
　罪令史血逆柱流至二丈餘天理真不隔毫分
琅琊王睿以邵續為冀州刺史(以通/鑑修)
晉孝愍皇帝建興五年(漢昭武皇帝麟嘉二年/成武皇帝玉衡七年)
(涼張寔建興五年/)春正月帝䝉塵于平陽(以本/紀修)庚子三
日並照(以天文/志修)張寔遣兵擊漢不能進而還(以列/傳修)二月
漢劉暢攻滎陽太子李矩大敗之(以列/傳修)三月辛夘琅邪
王睿即晉王位改元
　解題曰按本紀𤣥石圖有牛繼馬後故宣帝深忌牛
　氏遂為二榼共一口以貯酒焉帝先飲佳者以毒酒
　鴆其將牛金而恭王妃夏侯氏竟通小吏牛氏而生
　元帝亦有符云餘見通鑑胡寅曰魏明帝青龍三年
　寳石負圖有石馬七及犧牛之象司馬懿始封晉王
　至愍帝七世此石馬之數也前史載元帝之父牛其
　姓與夏侯妃通而生帝帝實姓牛而冒晉姓晉之君
　臣所以安之而不革者正以胡羯交侵江左㣲弱倘
　不慿依舊業無以係屬人心是以不得已而為之爾
　宋庠紀年通譜建武漢光武晉恵帝年號帝雖草創
　江左而再用恵元可謂亡其典矣
立世子紹為太子以征南大將軍王敦為大將軍揚州
刺史王導為驃騎將軍領中書監録尚書事刁恊為左
僕射劉隗為御史中丞(以紀/傳修)劉琨等遣司馬温嶠奉表
勸進於晉王睿(以通/鑑修)
　解題曰事見通鑑張栻曰温嶠孝友篤至一旦奉劉
　琨之檄將命江左毋崔固止之不可至於絶裾而行
　太真有母此身固不得以許琨矣若既已委質為臣
　當危難而無避可也將命之舉豈無他人獨不得辭
　乎投富貴之機赴功名之㑹而其所喪若此惜哉
夏四月漢殺太弟义(吕祖謙/標目)五月壬午日有食之(以天/文志)
(修/)荀組等上表勸進於晉王睿(以列傳/通鑑修)
　解題曰按劉琨傳元帝稱制江左琨乃令温嶠勸進
　於是河朔征鎮夷夏一百八十人連名上表荀組傳
　西都不守組乃遣使移檄天下共勸進事見通鑑(琨/之)
　(上表既列邵續曹嶷崔毖而通鑑於六月始書荀組/邵續曹嶷崔毖等上表勸進者盖續等始承琨檄已)
　(自列名至是又上表亦猶慕容廆始既連名又自專/遣王濟也但通鑑於琨初勸進之時欠列三人名耳)
祖逖入譙城六月漢石虎圍之己巳晉王睿傳檄遣琅
琊王裒等討虎尋還(以紀/傳修)
　解題曰張栻曰為國有大幾大幾一失則其弊随起
　而不可禁大幾者三綱之所存是也元帝初以懐帝
　之命來臨江左當時以時事艱難分建屏翰其責盖
　不輕矣而其規模蓋有自為封殖之意而無慷慨謀
　國之誠懐帝䝉塵不聞勤王之舉愍帝之立増重寄
　委制詔深切而亦自若也愍再蒙塵懼天下之議已
　則陽為出師之勢遷延顧望終歸辜於運餉令史以
　塞責受君父之委託而坐視其禍變因時事之艱難
　而覬幸以自利三綱淪矣故其規摹亦復不競王敦
　輩不旋踵而起也事見通鑑(西海太守張肅寔叔父/也以京師危逼請為先)
　(鋒擊劉曜寔以肅年老弗許肅曰狐死首邱心不忘/本肅受晉寵剖符列位羯逆滔天朝廷傾覆宴安方)
　(裔難至不奮何以為人臣既而聞京師/陷沒悲憤而卒元帝聞此能無愧乎)
秋七月大旱蝗河汾溢(以通/鑑修)
　解題曰按水經汾水出太原汾陽北管涔山(注十三/州志曰)
　(出武州之燕京山/亦管涔之異名也)東南過晉陽縣又南過大陵縣東
　(注水於縣左迤為鄔澤廣雅曰水自汾出為汾陂陂/南接鄔吕氏春秋謂之大理又名之曰漚夷之澤逕)
　(祈縣連延西接鄔澤是謂祈/藪即爾雅所謂昭餘祈矣)又南入河東界過永安
　縣西又南過平陽縣又屈從臨汾縣西流至汾隂縣
　北西注于河
荀組為司徒(以本/紀修)八月漢荆州刺史趙固以洛陽降李
矩(以吕祖謙/標目修)九月戊寅武昌太守趙誘等攻杜曽敗死
豫章太守周訪擊曽破之(以紀/傳修)冬十一月己酉朔日有
食之(以天文/志修)丁夘劉琨為太尉(以本/紀修)十二月戊戌漢主
聰弑帝(以本/紀修)
　解題曰西晉四帝共五十二年
漢太子粲遣將攻洛陽趙固走(以列/傳修)是嵗置史官立太
學(以本/紀修)
　解題曰此晉之所以即安於江左也(按列傳時方脩/學校簡省博士)
　(置周易王氏尚書鄭氏古文尚書孔氏毛詩鄭氏周/官禮記鄭氏春秋左傳杜氏服氏論語孝經鄭氏博)
　(士各一人其儀禮公羊榖梁及鄭易皆省不置太常/荀崧上疏武皇應運太學有石經古文先儒典訓賈)
　(馬鄭杜伏孔王何顔尹之徒置博士十九人今五經/合九人猶冝増四鄭易鄭儀禮春秋公羊榖梁博士)
　(各一/人)
命課農功諸軍佃作即以為禀(以吕祖謙/標目修)
　大事記續編卷二十七
