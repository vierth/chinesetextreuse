九十九
　　宋　　宣　　城　　太　　守范　煜撰
　　唐　　章　　懐　　太　　子　　賢注
　竇何列傳第五十九
　　竇武傳
竇武字㳺平扶風平陵人安豐戴侯融之𤣥孫也父奉
定襄太守武少以經行著稱常教授於大澤中不交時
事名顯關西延熹八年長女選入掖庭桓帝以為貴人
拜武郎中其冬貴人立為皇后武遷越騎校尉封槐里
侯五千户明年冬拜城門校尉在位多辟名士清身疾
惡禮賂不通妻子衣食裁充足而已是時羌蠻寇難嵗
儉民飢武得兩宫賞賜悉散與太學諸生及載肴糧於
路匄施貧民兄子紹為虎賁中郎將性踈簡奢侈武每
數切厲相戒猶不覺悟乃上書求退紹位又自責不能
訓導當先受罪由是紹更遵節大小莫敢違犯時國政
多失内官専寵李膺杜密等為黨事考逮永康元年上
疏諫曰臣聞明主不諱譏刺之言以探幽暗之實忠臣
不恤諫爭之患以暢萬端之事是以君臣並熙名奮百
世(熙盛/也)臣幸得遭盛明之世逄文武之化豈敢懐禄逃
罪不竭其誠陛下初從藩國爰登聖祚天下逸豫謂當
中興自即位以来未聞善政梁孫冦鄧雖或誅滅(梁冀/孫夀)
(寇榮鄧萬世/見桓紀也)而常侍黃門續為禍虐欺㒺陛下競行譎
詐自造制度妄爵非人朝政日衰姦臣日彊伏尋西京
放恣王氏佞臣執政終喪天下今不慮前事之失復循
覆車之軌臣恐二世之難必將復及(二世即/胡亥)趙髙之變
不朝則夕(趙髙使女壻閻樂/弑胡亥於望夷宫)近者姦臣牢脩造設黨議
遂收前司𨽻校尉李膺太僕杜密御史中丞陳翔太尉
掾范滂等逮考連及數百人曠年拘録事無効驗臣惟
膺等建忠抗節志經王室此誠陛下稷卨伊吕之佐而
虛為姦臣賊子之所誣枉天下寒心海内失望惟陛下
留神澄省時見理出(時謂即/時也)以厭人鬼喁喁之心臣聞
古之明君必須賢佐以成政道今臺閣近臣尚書令陳
蕃僕射胡廣尚書朱㝢荀緄(音古/本反)劉祐魏朗劉矩尹勲
等皆國之貞士朝之良佐尚書郎張陵媯皓苑康楊喬
邊韶戴恢等文質彬彬明逹國典内外之職羣才並列
而陛下委任近習専樹饕餮外典州郡内幹心膂宜以
次貶黜案罪紏罰抑奪宦官欺國之封案其無狀誣㒺
之罪信任忠良平決臧否使邪正毁譽各得其所寳愛
天官唯善是授如此咎徴可消天應可待間者有嘉禾
芝草黄龍之見夫瑞生必於嘉士(嘉士猶/善人也)福至實由善
人在徳為瑞無徳為災陛下所行不合天意不宜稱慶
書奏因以病上還城門校尉槐里侯印綬(上音時/文反)帝不
許有詔原李膺杜密等自黃門北寺若盧都内諸獄繫
囚罪輕者皆出之(都内主藏官名前書有/都内令丞屬大司農也)其冬帝崩無
嗣武召侍御史河間劉儵參問其國中王子侯之賢者
儵稱解瀆亭侯宏武入白太后遂徴立之是為靈帝拜
武為大將軍常居禁中帝既立論定䇿功更封武為聞
喜侯子機渭陽侯拜侍中兄子紹鄠侯遷歩兵校尉紹
弟靖西鄉侯為侍中監羽林左騎武既輔朝政常有誅
翦宦官之意太傅陳蕃亦素有謀時共㑹朝堂蕃以私
謂武曰中常侍曹節王甫等自先帝時操弄國權濁亂
海内百姓匈匈歸咎於此今不誅節等後必難圖武深
然之蕃大喜以手推席而起武於是引同志尹勲為尚
書令劉瑜為侍中馮述為屯騎校尉又徴天下名士廢
黜者前司𨽻李膺宗正劉猛太僕杜密廬江太守朱㝢
等列於朝廷請前越嶲太守荀昱為從事中郎辟頴川
陳寔為屬共定計䇿於是天下雄俊知其風㫖莫不延
頸企踵思奮其智力(續漢志曰桓帝初京都童謡曰㳺/平賣印自有評不避賢豪及大姓)
(案武字游平與陳蕃合䇿戮力唯徳/是建咸得其人賢豪大姓皆絶望矣)㑹五月日食蕃復
説武曰昔蕭望之困一石顯(元帝時奄人石顯為中書/令譛御史大夫蕭望之令)
(自殺/也)近者李杜諸公禍及妻子况今石顯數十軰乎蕃
以八十之年欲為將軍除害今可且因日食斥罷宦官
以塞天變又趙夫人及女尚書旦夕亂太后(女尚書内/宮也夫人)
(即趙/嬈)急宜退絶惟將軍慮焉武乃白太后曰故事黃門
常侍但當給事省内典門户主近署財物耳今乃使與
政事而任權重子弟布列専為貪暴天下匈匈正以此
故宜悉誅廢以清朝廷太后曰漢来故事世有但當誅
其有罪豈可盡廢邪時中常侍管覇頗有才略専制省
内武先白誅覇及中常侍蘓康等竟死武復數白誅曹
節等太后冘豫未忍(冘音滛冘/豫不定也)故事久不發至八月太
白出西方劉瑜素善天官惡之上書皇太后曰太白犯
房左驂上將星入太㣲其占宫門當閉將相不利姦人
在主傍願急防之又與武蕃書以星辰錯繆不利大臣
宜速斷大計武蕃得書將發於是以朱㝢為司𨽻校尉
劉祐為河南尹虞祁為洛陽令武乃奏免黃門令魏彪
以所親小黃門山氷代之使氷奏素狡猾尤無狀者長
樂尚書鄭䬃(䬃音/立)送北寺獄蕃謂武曰此曹子便當收
殺何復考為武不從令氷與尹勲侍御史祝瑨雜考䬃
辭連及曹節王甫勲氷即奏收節等使劉瑜内奏時武
出宿歸府典中書者先以告長樂五官史朱瑀瑀盗發
武奏罵曰中官放縱者自可誅耳我曹何罪而當盡見
族滅因大呼曰陳蕃竇武奏白太后廢帝為大逆乃夜
召素所親壯健者長樂從官史共普張亮等十七人喢
血共盟誅武等曹節聞之驚起白帝曰外間切切請出
御徳陽前殿令帝拔劔踊躍使乳母趙嬈等擁衛左右
取棨信閉諸禁門(棨有衣㦸也漢官儀曰凡居宫中皆/施籍於掖門案姓名當入者本官為)
(封棨傳審印/信然後受之)召尚書官屬脅以白刃使作詔板拜王甫
為黃門令持節至北寺獄收尹勲山氷氷疑不受詔甫
格殺之遂害勲出鄭䬃還共刼太后奪璽書(○劉攽曰/案太后所)
(守非璽書也當是璽綬誤作/書字順帝亦先奪得璽綬)令中謁者守南宫閉門絶
複道(複音/福)使鄭䬃等持節及侍御史謁者捕收武等武
不受詔馳入歩兵營與紹共射殺使者召㑹北軍五校
士數千人屯都亭下令軍士曰黃門常侍反盡力者封
侯重賞詔以少府周靖行車騎將軍加節與護匈奴中
郎將張奐率五營士討武夜漏盡王甫將虎賁羽林廐
騶都侯劔㦸士合千餘人出屯朱雀掖門與奐等合明
旦悉軍闕下與武對陳甫兵漸盛使其士大呼武軍曰
竇武反汝皆禁兵當宿衛宫省何故随反者乎先降有
賞營府素畏服中官於是武軍稍稍歸甫自旦至食時
兵降略盡武紹走諸軍追圍之皆自殺梟首洛陽都亭
(續漢志曰桓帝末京師童謡曰茅田一頃中有井四方/纎纎不可整嚼復嚼今年尚可後年磽案易曰拔茅連)
(茹茅喻羣賢也井者法也時中常侍管霸等憎疾海内/英賢並見廢錮茅田一頃言羣賢衆多也中有井者言)
(雖厄窮不失法度也四方纎纎言姦慝不可理也嚼飲/酒相強之辭也言不恤王政徒耽宴而已今年尚可者)
(言但禁錮也後年磽者陳蕃竇武等誅/天下大壊也磽音苦教反磽猶惡也)收捕宗親賔客
姻屬悉誅之及劉瑜馮述皆夷其族徙武家屬日南遷
太后於雲臺當是時凶豎得志士大夫皆喪其氣矣武
府掾桂陽胡騰少師事武獨殯斂行喪坐以禁銅武孫
輔時年二嵗逃竄得全事覺節等捕之急胡騰及令史
南陽張敞共逃輔於零陵界詐云已死騰以為己子而
使聘娶焉後舉桂陽孝亷至建安中荆州牧劉表聞而
辟焉以為從事使還竇姓以事列上㑹表卒曹操定荆
州輔與宗人徙居於鄴辟丞相府從征馬超為流矢所
中死(飛矢曰流/矢中傷也)初武母産武而幷産一蛇送之林中後
母卒及𦵏未窆有大蛇自榛草而出(廣雅曰木/藂生曰榛)徑至喪
所以頭擊柩涕血皆流俯仰蛣屈(蛣音丘/吉反)若哀泣之容
有頃而去時人知為竇氏之祥(祥吉凶之先見者/尚書曰亳有祥)騰字
子升初桓帝廵狩南陽以騰為䕶駕從事公卿貴戚車
騎萬計徴求費役不可勝極騰上言天子無外乗輿所
幸即為京師臣請以荆州刺史比司𨽻校尉(南陽屬荆/州故請以)
(刺史比/司𨽻)臣自同都官從事帝從之(漢官儀曰都官從事/主洛陽百官朝㑹與)
(三府掾/同也)自是肅然莫敢妄有干欲騰以此顕名黨錮解
官至尚書張敞者太尉温之弟也(漢官儀曰温字伯慎/穰人也封𤣥鄉侯太)
(史奏言有大臣誅死董卓/取温笞殺於市以厭之)
　　何進傳
何進字遂髙南陽宛人也異母女弟選入掖庭為貴人
有寵於靈帝拜進郎中再遷虎賁中郎將出為潁川太
守光和二年貴人立為皇后徴進入拜侍中將作大匠
河南尹中平元年黃巾賊張角等起以進為大將軍率
左右羽林五營士屯都亭修理器械以鎮京師張角别
黨馬元義謀起洛陽進發其姦以功封慎侯(慎縣屬/汝南郡)四
年榮陽數千人羣起攻燒郡縣殺中牟縣令詔使進弟
河南尹苖出擊之苖攻破羣賊平定而還詔遣使者迎
於成臯拜苖為車騎將軍封濟陽侯五年天下滋亂望
氣者以為京師當有大兵兩宫流血大將軍司馬許凉
假司馬伍宕説進曰太公六韜有天子將兵事(太公六/韜篇第)
(一覇典文論第二文師武論第三龍韜主將第四虎韜/偏禆第五豹韜校尉第六犬韜司馬龍韜云武王曰吾)
(欲令三軍之衆親其將如父母聞/金聲而怒聞鼓音而喜為之柰何)可以威厭四方進以
為然入言之於帝於是乃詔進大發四方兵講武於平
樂觀下起大壇上建十二重五采華盖高十丈壇東北
為小壇復建九重華盖髙九丈列歩兵騎士數萬人結
營為陳天子親出臨軍駐大華盖下進駐小華盖下禮
畢帝躬擐甲介馬(擐音宦擐貫/也介亦甲也)稱無上將軍行陳三匝
而還詔使進悉領兵屯於觀下是時置西園八校尉以
小黃門蹇碩為上軍校尉虎賁中郎將袁紹為中軍校
尉屯騎都尉鮑鴻為下軍校尉(○劉攽曰案文漢無屯/騎都尉當誤都字宜作)
(校/也)議郎曹操為典軍校尉趙融為助軍校尉淳于瓊為
佐軍校尉又有左右校尉帝以蹇碩壯健而有武略特
親任之以為元帥督司𨽻校尉以下雖大將軍亦領屬
焉碩雖擅兵於中而猶畏忌於進乃與諸常侍共説帝
遣進西擊邊章韓遂帝從之賜兵車百乗虎賁斧鉞進
隂知其謀乃上遣袁紹東擊徐兖二州兵須紹還即戎
事以稽行期初何皇后生皇子辯王貴人生皇子恊羣
臣請立太子帝以辯輕佻無威儀不可為人主(前書曰/佻輕也)
然皇后有寵且進又居重權故久不決六年帝疾篤屬
恊於蹇碩碩既受遺詔且素輕忌於進兄弟及帝崩碩
時在内欲先誅進而立恊及進從外入碩司馬潘隐與
進早舊迎而目之進驚馳從儳道歸營引兵入屯百郡
邸(廣雅曰儳疾/也音任覽反)因稱疾不入碩謀不行皇子辯乃即位
何太后臨朝進與太傅袁隗輔政録尚書事進素知中
官天下所疾兼忿蹇碩圖已及秉朝政隂規誅之袁紹
亦素有謀因進親客張津勸之曰黄門常侍權重日久
又與長樂太后専通姦利(靈帝母董太/后居長樂宫)將軍宜更清選
賢良整齊天下為國家除患進然其言又以袁氏累世
寵貴海内所歸(袁安為司徒司空孫湯為司徒太尉湯/子成五官中郎將成生紹故云累世寵)
(貴/也)而紹素善飬士能得豪傑用其從弟虎賁中郎將術
亦尚氣侠故並厚待之因復博徴智謀之士龎紀何顒
荀攸等與同腹心蹇碩疑不自安與中常侍趙忠等書
曰大將軍兄弟秉國専朝今與天下黨人謀誅先帝左
右埽滅我曹但以碩典禁兵故且沈吟今宜共閉上閤
急捕誅之中常侍郭勝進同郡人也太后及進之貴幸
勝有力焉故勝親信何氏遂共趙忠等議不從碩計而
以其書示進進乃使黄門令收碩誅之因領其屯兵袁
紹復説進曰前竇武欲誅内寵而反為所害者以其言
語漏洩而五營百官服畏中人故也今將軍既有元舅
之重而兄弟並領勁兵部曲將吏皆英俊名士樂盡力
命事在掌握此天贊之時也將軍宜一為天下除患名
垂後世雖周之申伯何足道哉(申伯周申后父也詩大/雅曰唯申及甫唯周之)
(翰/)今大行在前殿(人主崩未有諡故稱大行也前/書音義曰大行者不反之辭也)將軍
宜受詔領禁兵(○劉攽曰案/文多一宜字)不宜輕出入宫省進甚然
之乃稱疾不入陪喪又不送山陵遂與紹定籌䇿而以
其計白太后太后不聴曰中官統領禁省自古及今漢
家故事不可廢也且先帝新棄天下我奈何楚楚與士
人共對事乎(楚詞曰楚楚鮮明貌/也詩曰衣裳楚楚)進難違太后意且欲
誅其放縱者紹以為中官親近至尊出入號令今不悉
廢後必為患而太后母舞陽君及苖數受諸宦官賂遺
知進欲誅之數白太后為其障蔽又言大將軍専殺左
右擅權以弱社稷太后疑以為然中官在省闥者或數
十年封侯貴寵膠固内外進新當重任素敬憚之雖外
收大名而内不能斷故事久不決紹等又為畫䇿多召
四方猛將及諸豪傑使並引兵向京城以脅太后進然
之主簿陳琳入諫曰易稱即鹿無虞(易屯卦六三爻辭/也虞掌山澤之官)
(即鹿猶從禽也/無虞言不可得)諺有掩目捕雀夫㣲物尚不可欺以得
志况國之大事其可以詐立乎今將軍總皇威握兵要
龍驤虎歩髙下在心此猶鼓洪爐燎毛髪耳夫違經合
道天人所順而反委釋利噐更徴外助大兵聚㑹彊者
為雄所謂倒持干戈授人以柄(前書梅福上書曰倒/持太阿授楚以柄)功
必不成秪為亂階進不聼遂西召前將軍董卓屯闗中
上林苑又使府掾太山王匡東發其郡強弩幷召東郡
太守橋瑁屯城臯使武猛都尉丁原燒孟津火照城中
(武猛謂有武蓺而勇猛者/取其嘉名因以名官也)皆以誅宦官為言太后猶不
從苖謂進曰始共從南陽来俱以貧賤依省内以致貴
富國家之事亦何容易覆水不收宜深思之且與省内
和也進意更狐疑紹懼進變計乃脅之曰交搆已成形
埶已露事留變生將軍復欲何待而不早決之乎進於
是以紹為司𨽻校尉假節専命擊斷從事中郎王允為
河南尹紹使洛陽方略武吏司察宦者而促董卓等使
馳驛上欲進兵平樂觀太后乃恐悉罷中常侍小黃門
使還里舍唯留進素所私人以守省中諸常侍小黄門
皆詣進謝罪唯所措置進謂曰天下匈匈正患諸君耳
今董卓垂至諸君何不早各就國袁紹勸進便於此決
之至于再三進不許紹又為書告州郡詐宣進意使捕
案中官親屬進謀積日頗泄中官懼而思變張讓子婦
太后之妹也讓向子婦叩頭曰老臣得罪當與新婦俱
歸私門唯受恩累世(唯思/念也)今當逺離宫殿情懐戀戀願
復一入直得暫奉望太后陛下顔色然後退就溝壑死
不恨矣子婦言於舞陽君入白太后乃詔諸常侍皆復
入直八月進入長樂白太后請盡誅諸常侍以下選三
署郎入守宦官廬諸宦官相謂曰大將軍稱疾不臨喪
不送𦵏今欻入省(欻音許/物反)此意何為竇氏事竟復起邪
又張譲等使人潜聼具聞其語乃率常侍叚珪畢嵐等
數十人持兵竊自側闥入伏省中及進出因詐以太后
詔召進入坐省閤譲等詰進曰天下憒憒亦非獨我曹
罪也(説文曰憒/憒亂也)先帝嘗與太后不快幾至成敗(陳留王/協母王)
(羙人何后鴆殺之帝怒/欲廢后宦官固請得止)我曹涕泣救觧各出家財千萬
為禮和悦上意但欲託卿門户耳今乃欲滅我曹種族
不亦太甚乎卿言省内穢濁公卿以下忠清者為誰於
是尚方監渠穆㧞劔斬進於嘉徳殿前譲珪等為詔以
故太尉樊陵為司𨽻校尉少府許相為河南尹尚書得
詔板疑之曰請大將軍出共議中黃門以進頭擲與尚
書曰何進謀反已伏誅矣進部曲將吴匡張璋素所親
幸在外聞進被害欲將兵入宮宮閤閉袁術與匡共斫
攻之中黄門持兵守閤㑹日暮術因燒南宮九龍門及
東西宫欲以脅出譲等譲等入白太后言大將軍兵反
燒宫攻尚書闥因將太后天子及陳留王又劫省内官
屬從複道走北宫(複音/福)尚書盧植執戈於閤道窗下仰
數叚珪叚珪等懼乃釋太后太后投閤得免袁紹與叔
父隗矯詔召樊陵許相斬之苖紹乃引兵屯朱雀闕下
捕得趙忠等斬之吳匡等素怨苖不與進同心而又疑
其與宦官同謀乃令軍中曰殺大將軍者即車騎也士
吏能為報讎乎進素有仁恩士卒皆流涕曰願致死匡
遂引兵與董卓弟奉車都尉旻攻殺苖棄其屍於苑中
紹遂閉北宫門勒兵捕宦者無少長皆殺之或有無須
而誤死者至自發露然後得免者二千餘人(○劉攽曰/案文少一)
(死字是時宦官死者二千餘人耳若無須/發露得免者二千人則死者何可勝計矣)紹因進兵排
宫或上端門屋以攻省内張譲叚珪等因廹遂將帝與
陳留王數十人歩出榖門奔小平津(榖門洛城北/當中門也)公卿
並出平樂觀無得從者唯尚書盧植夜馳河上王允遣
河南中部掾閔貢随植後貢至手劔斬數人餘皆投河
而死明日公卿百官乃奉迎天子還宫以貢為郎中封
都亭侯董卓遂廢帝又廹殺太后殺舞陽君何氏遂亡
而漢室亦自此敗亂
論曰竇武何進藉元舅之資據輔政之權内倚太后臨
朝之威外迎羣英乗風之埶卒而事敗閹豎身死功頽
為世所悲豈智不足而權有餘乎(言智非不足權亦/有餘盖天敗也)傳
曰天之廢商久矣君將興之斯宋襄公所以敗於泓也
(左傳曰楚伐宋宋公將戰子魚諫曰天之棄商久矣/公將興之不可宋公不從遂與楚戰大敗於泓也)
贊曰武生蛇祥進自屠羊(進本屠/家子也)惟女惟弟来儀紫房
上惽下嬖人靈動怨將紏邪慝以合人願道之屈矣代
離凶困(代更/也)
　
　
　
　
　
　
　
　
　
　
　
　後漢書卷九十九
　後漢書卷九十九考證
竇武傳太后冘豫未忍○冘字本或作宂誤冘豫即无
　豫也
何進傳詔使進弟河南尹苖出擊之○苖朱氏子五行
　志作皇后異父兄朱苖
張讓叚珪等因廹○何焯曰因疑作困
　
　
　
　
　
　
　
　
　
　後漢書卷九十九考證
