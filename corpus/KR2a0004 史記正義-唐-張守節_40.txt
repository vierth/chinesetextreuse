史記正義卷三十八
　　　　　　　　　　　　　唐　張守節　撰
宋㣲子世家第八　　　　　　史記三十八
微子開者殷帝乙之首子而紂之庻兄也紂既立不明
淫亂於政微子數諌紂不聴及祖伊以周西伯昌之修
徳滅􁆃􁆃國懼禍至以告紂紂曰我生不有命在天乎
是何能為於是㣲子度紂終不可諫欲死之及去未能
自决乃問於太師少師曰殷不有治政不治四方我祖
遂陳於上紂沈湎於酒婦人是用亂敗湯徳於下殷既
小大好草竊姦宄卿士師師非度皆有罪辜乃無維𫉬
小民乃並興相為敵讎今殷其典䘮若渉水無津涯殷
遂䘮越至于今曰太師少師我其發出往吾家保于䘮
今女無故告予顛躋如之何其太師若曰王子天篤下
菑亡殷國乃毋畏畏不用老長今殷民乃陋滛神祇之
祀今誠得治國國治身死不恨為死終不得治不如去遂亡
箕子者紂親戚也紂始為象箸箕子歎曰彼為象箸必
為玉桮為桮則必思逺方珍怪之物而御之矣輿馬宫
室之漸自此始不可振也紂為滛佚箕子諌不聴人或
曰可以去矣箕子曰為人臣諌不聴而去是彰君之惡
而自説於民吾不忍為也乃被髪佯狂而為奴遂隐而
鼓琴以自悲故𫝊之曰箕子操王子比干者亦紂之親
戚也見箕子諌不聴而為奴則曰君有過而不以死争
則百姓何辜乃直言諫紂紂怒曰吾聞聖人之心有七
竅信有諸乎乃遂殺王子比干刳視其心微子曰父子
有骨肉而臣主以義屬故父有過子三諫不聴則隨而
號之人臣三諫不聴則其義可以去矣於是太師少師
乃勸㣲子去遂行周武王伐紂克殷㣲子乃持其祭噐
造於軍門肉袒面縛左牽羊右把茅膝行而前以告於
是武王乃釋微子復其位如故武王封紂子武庚禄父
以續殷祀使管叔蔡叔傅相之武王既克殷訪問箕子
武王曰於乎維天陰定下民相和其居我不知其常倫
所序箕子對曰在昔鯀陻鴻水汨陳其五行帝乃震怒
不從鴻範九等常倫所斁鯀則殛死禹乃嗣興天乃錫
禹鴻範九等常倫所序初一曰五行二曰五事三曰八
政四曰五紀五曰皇極六曰三徳七曰稽疑八曰庻徴
九曰嚮用五福畏用六極五行一曰水二曰火三曰木
四曰金五曰土水曰潤下火曰炎上木曰曲直金曰從
革土曰稼穡潤下作鹹炎上作苦曲直作酸從革作辛
稼穡作甘五事一曰貎二曰言三曰視四曰聴五曰思
貎曰恭言曰從視曰明聴曰聰思曰睿恭作肅從作治
明作智聰作謀睿作聖八政一曰食二曰貨三曰祀四
曰司空五曰司徒六曰司冦七曰賔八曰師五紀一曰
嵗二曰月三曰日四曰星辰五曰厯數皇極皇建其有
極歛時五福用傅錫其庻民維時其庻民于女極錫女
保極凡厥庶民毋有淫朋人毋有比徳維皇作極凡
厥庻民有猷有為有守女則念之不恊于極不離于咎
皇則受之而安而色曰子所好徳女則錫之福時人斯
其維皇之極毋侮鰥寡而畏髙明人之有能有為使羞
其行而國其昌凡厥正人既富方榖女不能使有好于
而家時人斯其辜于其母好女雖鍚之福其作女用咎
毋偏毋頗遵王之義毋有作好遵王之道毋有作惡遵
王之路毋偏毋黨王道蕩蕩毋黨毋偏王道平平毋反
毋側王道正直會其有極歸其有極曰王極之傅言是
夷是訓于帝其順凡厥庻民極之傅言是順是行以近
天子之光曰天子作民父母以為天下王三徳一曰正
直二曰剛克三曰柔克平康正直彊不友剛克内友柔
克沈漸剛克髙明柔克維辟作福維辟作威維辟玉食
臣無有作福作威玉食臣有作福作威玉食其害于而
家凶于而國人用側頗辟民用僭忒稽疑擇建立卜筮
人乃命卜筮曰雨曰濟曰涕曰霧曰克曰貞曰悔凡七
卜五占之用二衍貣立時人為卜筮三人占則從二人
之言女則有大疑謀及女心謀及卿士謀及庻人謀及
卜筮女則從龜從筮從卿士從庻民從是之謂大同而
身其康彊而子孫其逢吉女則從龜從筮從卿士逆庶
民逆吉卿士從龜從筮從女則逆庶民逆吉庻民從龜
從筮從女則逆卿士逆吉女則從龜從筮逆卿士逆庻
民逆作内吉作外凶龜筮共違于人用静吉用作凶庻
徴曰雨曰陽曰奥曰寒曰風曰時五者來備各以其序
庻草繁廡一極備凶一極亡凶曰休徴曰肅時雨若曰
治時暘若曰知時奥若曰謀時寒若曰聖時風若曰咎徴
曰狂常雨若曰僭常暘若曰舒常奥若曰急常寒若曰
霧常風若王𤯝維嵗卿士維月師尹維日嵗日月時毋
易百榖用成治用明畯民用章家用平康日月嵗時既
易百穀用不成治用昏不明畯民用㣲家用不寜庻民
維星星有好風星有好雨日月之行有冬有夏月之從
星則以風雨五福一曰夀二曰富三曰康寜四曰攸好
徳五曰考終命六極一曰凶短折二曰疾三曰憂四曰貧
五曰惡六曰弱於是武王乃封箕子於朝鮮而不臣也
其後箕子朝周過故殷虚感宫室毁壊生禾黍箕子傷
之欲哭則不可欲泣為其近婦人乃作麥秀之詩以歌
詠之其詩曰麥秀漸漸兮禾黍油油彼狡僮兮不與我
好兮所謂狡童者紂也殷民聞之皆為流涕武王崩成
王少周公旦代行政當國管蔡疑之乃與武庚作亂欲
襲成王周公周公既承成王命誅武庚殺管叔放蔡叔
乃命㣲子開代殷後奉其先祀作㣲子之命以申之國
于宋㣲子故能仁賢乃代武庚故殷之餘民甚愛戴之
㣲子開卒立其弟衍是為㣲仲㣲仲卒子宋公稽立宋
公稽卒子丁公申立丁公申卒子湣公共立湣公共卒
弟煬公熙立煬公即位湣公子鮒祀弑煬公而自立曰
我當立是為厲公厲公卒子釐公舉立釐公十七年周厲
王出奔彘二十八年釐公卒子惠公覸立惠公四年周宣
王即位三十年惠公卒子哀公立哀公元年卒子戴公立
戴公二十九年周幽王為犬戎所殺秦始列為諸侯三十
四年戴公卒子武公司空立武公生女為魯惠公夫人生
魯桓公十八年武公卒子宣公力立宣公有太子與夷十
九年宣公病讓其弟和曰父死子繼兄死弟及天下通
義也我其立和和亦三讓而受之宣公卒弟和立是為
穆公穆公九年病召大司馬孔父謂曰先君宣公舍太
子與夷而立我我不敢忘我死必立與夷也孔父曰羣
臣皆願立公子馮穆公曰毋立馮吾不可以負宣公於
是穆公使馮出居鄭八月庚辰穆公卒兄宣公子與夷
立是為殤公君子聞之曰宋宣公可謂知人矣立其弟
以成義然卒其子復享之殤公元年衛公子州吁弑其
君完自立欲得諸侯使告于宋曰馮在鄭必為亂可與
我伐之宋許之與伐鄭至東門而還二年鄭伐宋以報
東門之役其後諸侯數來侵伐九年大司馬孔父嘉妻
好出道遇太宰華督督説目而觀之督利孔父妻乃使
人宣言國中曰殤公即位十年耳而十一戰民苦不堪
皆孔父為之我且殺孔父以寜民是嵗魯弑其君隠公
十年華督攻殺孔父取其妻殤公怒遂弑殤公而迎穆
公子馮於鄭而立之是為莊公莊公元年華督為相九
年執鄭之祭仲要以立突為鄭君祭仲許竟立突十九
年莊公卒子湣公捷立湣公七年齊桓公即位九年宋
水魯使臧文仲往弔水湣公自罪曰寡人以不能事鬼
神政不脩故水臧文仲善此言此言乃公子子魚教湣
公也十年夏宋伐魯戰於乘邱魯生虜宋南宫萬宋人
請萬萬歸宋十一年秋湣公與南宫萬獵因博争行湣
公怒辱之曰始吾敬若今若魯虜也萬有力病此言遂
以局殺湣公于蒙澤大夫仇牧聞之以兵造公門萬搏
牧牧齒著門闔死因殺太宰華督乃更立公子㳺為君
諸公子奔蕭公子禦説奔亳萬弟南宫牛將兵圍亳冬
蕭及宋之諸公子共擊殺南宫牛弑宋新君㳺而立湣
公弟禦説是為桓公宋萬奔陳宋人請以賂陳陳人使
婦人飲之醇酒以革裹之歸宋宋人醢萬也桓公二年
諸侯伐宋至郊而去三年齊桓公始霸二十三年迎衛
公子燬於齊立之是為衛文公文公女弟為桓公夫人
秦穆公即位三十年桓公病太子兹甫譲其庻兄目夷
為嗣桓公義太子意竟不聴三十一年春桓公卒太子
兹甫立是為襄公以其庻兄目夷為相未𦵏而齊桓㑹
諸侯于葵邱襄公往㑹襄公七年宋地霣星如雨與雨
偕下六鶂退蜚風疾也八年齊桓公卒宋欲為盟㑹十
二年春宋襄公為鹿上之盟以求諸侯於楚楚人許之
公子目夷諫曰小國争盟禍也不聴秋諸侯㑹宋公盟
于盂目夷曰禍其在此乎君欲已甚何以堪之於是楚
執宋襄公以伐宋冬㑹于亳以釋宋公子魚曰禍猶未
也十三年夏宋伐鄭子魚曰禍在此矣秋楚伐宋以救
鄭襄公將戰子魚諫曰天之棄商乆矣不可冬十一月
襄公與楚成王戰于泓楚人未濟目夷曰彼衆我寡及
其未濟撃之公不聴已濟未陳又曰可撃公曰待其已
陳陳成宋人擊之宋師大敗襄公傷股國人皆怨公公
曰君子不困人於阨不鼓不成列子魚曰兵以勝為功
何常言與必如公言即奴事之耳又何戰為楚成王已
救鄭鄭享之去而取鄭二姬以歸叔瞻曰成王無禮(謂/取)
(鄭二/姬也)其不沒乎為禮卒於無别有以知其不遂霸也是
年晉公子重耳過宋襄公以傷於楚欲得晉援厚禮重
耳以馬二十乘十四年夏襄公病傷於泓而竟卒子成
公王臣立成公元年晉文公即位三年倍楚盟親晉以
有徳於文公也四年楚成王伐宋宋告急於晉五年晉
文公救宋楚兵去九年晉文公卒十一年楚太子商臣弑其父
成王代立十六年秦穆公卒十七年成公卒(年表云公/孫固殺成)
(公/)成公弟禦殺太子及大司馬公孫固(世本云宋荘公/孫名固為大司)
(馬/)而自立為君宋人共殺君禦而立成公少子杵􁀋(年/表)
(云宋昭元年杵􁀋㐮公之/子徐廣曰一云成公少子)是為昭公昭公四年宋敗長
翟縁斯於長邱七年楚莊王即位九年昭公無道國人
不附昭公弟鮑革賢而下士先襄公夫人欲通於公子
鮑不可乃助之施於國(施貳是反襄夫人助公子/鮑布施恩恵於國人也)因大
夫華元為右師(公子華元鮑因請得為右師華/元戴公五代孫華督之曽孫也)昭公出
獵夫人王姬使衛伯攻殺昭公杵􁀋弟鮑革立是為文
公文公元年晉率諸侯伐宋責以弑君聞文公定立乃
去二年昭公子因文公母弟須與武繆戴莊桓之族為
亂文公盡誅之出武繆之族四年春鄭命楚伐宋宋使
華元將鄭敗宋囚華元華元之將戰殺羊以食士其御
羊羮不及故怨馳入鄭軍故宋師敗得囚華元宋以兵
車百乘文馬四百疋(按文馬者裝飾其馬四百匹用牽車/伯乘遺鄭贖華元也又曰文馬赤)
(鬛縞身目/如黄金)贖華元未盡入華元亡歸宋十四年楚莊王
圍鄭鄭伯降楚楚復釋之十六年楚使過宋宋有前仇
執楚使九月楚莊王圍宋十七年楚以圍宋五月不解
宋城中急無食華元乃夜私見楚將子反子反告莊王
王問城中何如曰析骨而炊易子而食莊王曰誠哉言
我軍亦有二日糧以信故遂罷兵去二十二年文公卒
子共公瑕立始厚𦵏君子譏華元不臣矣共公元年華
元善楚將子重又善晉將欒書兩盟晉楚十三年共公
卒華元為右師魚石為左師司馬唐山攻殺太子肥欲
殺華元華元奔晉魚石止之至河乃還誅唐山乃立共
公少子成是為平公平公三年楚共王抜宋之彭城以
封宋左師魚石四年諸侯共誅魚石而歸彭城於宋三
十五年楚公子圍弑其君自立為靈王四十四年平公
卒子元公佐立元公三年楚公子棄疾弑靈王自立為
平王八年宋火十年元公母信詐殺諸公子大夫華向
氏作亂楚平王太子建來奔見諸華氏相攻亂建去如
鄭十五年元公為魯昭公避季氏居外為之求入魯行
道卒子景公頭曼立景公十六年魯陽虎來奔已復去
二十五年孔子過宋宋司馬桓魋惡之欲殺孔子孔子
㣲服去三十年曹倍宋又倍晉宋伐曹晉不救遂滅曹
有之(宋景公滅曹在魯哀公八/年周敬王三十三年也)三十六年齊田常弑簡
公三十七年楚惠王滅陳熒惑守心心宋之分野也景
公憂之司星子韋曰可移於相景公曰相吾之股肱曰
可移於民景公曰君者待民曰可移於嵗景公曰嵗饑
民困吾誰為君子韋曰天髙聴卑君有君人之言三熒
惑宜有動於是候之果徙三度六十四年景公卒宋公
子特攻殺太子而自立是為昭公昭公者元公之曽庻
孫也昭公父公孫糾糾父公子褍秦褍秦即元公少子
也景公殺昭公父糾故昭公怨殺太子而自立昭公四
十七年卒子悼公購由立辟公三年卒子剔成立剔成
四十一年剔成弟偃攻襲剔成剔成敗奔齊偃自立為
宋君君偃十一年自立為王東敗齊取五城南敗楚取
地三百里西敗魏軍乃與齊魏為敵國盛血以韋囊縣
而射之命曰射天滛於酒婦人羣臣諌者輙射之於是
諸侯皆曰桀宋宋其復為紂所為不可不誅告齊伐宋
王偃立四十七年齊湣王魏楚伐宋殺王偃遂滅宋而
三分其地
太史公曰孔子稱微子去之箕子為之奴比干諌而死
殷有三仁焉春秋譏宋之亂自宣公廢太子而立弟國
以不寜者十世襄公之時修行仁義欲為盟主其大夫
正考父羙之故追道契湯髙宗殷所以興作商頌㐮公
既敗於泓而君子或以為多傷中國闕禮義襃之也宋
襄之有禮譲也
　
　
　
　
　
　
　
　
　
　
　
　
　
　
　
史記正義卷三十八
