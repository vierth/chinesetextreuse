
　續資治通鑑長編巻二百七十七
　　　　　　　　　　　　　宋　李燾　撰
　　神宗
熈寧九年秋七月丙辰廣南西路提㸃刑獄司言朱崖
軍黎賊黄嬰等為㓂詔經略司令都大提舉管轄昌化
朱崖萬安軍俞瑊飭兵備禦
丁已詔邕欽廉州被害土丁之家更蠲一料税賦
戊午詔成都府路鈐轄監司於川峡四路舉官知茂州
己未詔郭逵等訪聞邕欽二州溪峒及外界山獠以所
居之地寶産至厚素所擅有深慮一旦交賊蕩滅朝廷
列其土為郡縣美利悉歸公上以勢異患同之故及交
相黨與或陰持兩端或未决効順湏前詔外得一詳悉
敇牓赦其罪惡與其所利誘之以爵賞廹之以誅戮如
此則賊勢必分大功亟立未知所言如何卿等宜審議
條可否疾速以聞逵等言看詳朝廷前䧏敇牓竊慮蠻
夷不曉文告之辭湏至畫一直説事理所貴人人易曉
乃條上八事請散牓州縣溪峒從之於是賊將黄金滿
岑慶賓皆来潜輸誠款(此據郭逵征南文字所受七月/五日御寶劄子并逵墓誌然墓)
(誌云黄金滿岑慶賓來降彼黄金滿等未嘗來降但潜/通降款耳今畧加刪改其詳具注十二月十一日攻㧞)
(門州/時)
庚申上批自關以西秋稼頗有順成之望近忽生蝗蝻
虸蚄可令監司速分定州軍徃來督趣官吏打撲静定
以聞
辛酉上批河北京東時有結集羣盗攻刼鎮市殺傷官
吏聞多是新條所配河清軍亡其條近雖己衝革然前
此配人己多若不措置河上廂軍營率與州郡相逺上
下覊束不嚴後日為患不細可速相度指揮先是中書
言河清兵近經揀選諸埽各闕人乞令河北陕西等路
除㓙惡刼賊并合配鄰州及沙門島人外竝刺配河清
指揮俟諸埽人足止之時己不用此法而復降是詔
壬戌詔宰臣王安石候王雱終七供職仍令太子右賛
善大夫王安上䕶雱䘮歸葬江寧(此據時政/記増入)　舒州團
練推官蔡京權流内銓主簿京興化人也(此據時政記/増入權流内)
(銓主簿不足書為蔡京故特書十/年七月二十四日改校書習學)
癸亥安南招討宣撫司言襄葉郟縣廵檢殿直劉永安
坐擅殺被劾如情理可恕乞令隨軍効用以功贖過從
之初年李貴率衆卒不推兵噐車永安手殺之大理寺
當以死然情輕且㑹赦故特從所請　廣南西路轉運
司言凖詔給錢四十六萬餘緡付本司己市糧三十六
萬石粟豆四萬四千八百餘石草三十六萬餘束并牛
羊豬酒應副宣撫司湏索詔送李平一與周沃蔡燁同
具給用實數以聞　成都府路體量邊事王中正言茂
州所管静州州將楊文緖因蕃部謀燒刼市戸圍逼州
城并率張仁貴結連背叛今雖擒獲文緖然已病困恐
且死無以狥衆遂輒斬之其張仁貴并妻女等乞裁㫁
詔仁貴陵遲處死并楊文緒妻子並依謀叛已上當法
仁貴茂州牙校也　詔廣西死事官無子孫者許奏親
屬一人為之後(新舊紀云無/子孫者立後)　知廉州李時亮言邕廉
州見今重建州縣除邕州已有廂軍充役其欽廉二州
須籍民力欲乞特免搬運糧草止從本州役使從之
上批陜西諸路累年諸色欠負今嵗豐稔倍常收歛時
不可失宜令元主借貸官司用心拘催每月終具收到
錢斛數目以聞　先是郭逵次潭州遣知欽州任起領
兵襲賊界永安州玉山寨是日起攻㧞永安州(此據郭/逵征南)
(文字七月二/十一日奏)
乙丑提舉永興軍等路常平等事杜常言奉詔供家譜
世裔謹上諸房世次圖詔每遇大禮諸房輪一人與恩
澤以昭憲太后之族多不及仕宦故也
丙寅遣同知禮院林希乘驛祭謝洪州順濟侯廟順濟
侯俗曰小龍以安南行營噐甲舟行人多見之故也後
希還上言臣至廟齋宿是夜龍降於祝歐陽均肩入石
香合蟠屈行禮之際微露其首祭畢自香合出於案上
供噐間盤旋徃來徐入帳中其色及長短大小變易不
一執事官吏百餘人皆見之乃詔封順濟王　中書言
宗室試換欲令學士院於所占一經簽貼二百字以上
令靣講説以不悖義理為通從之(九月戊寅/令始中格)　入内供
奉官郝士良言廣州新開西北壕止濶十丈乞下本州
再開通闊二十丈詔蘇寀相度開濬
己巳詔郭逵等近累據朱初平奏邵州管下楊氏諸蠻
相繼内附其光僭光銜雖遷延未即出漢觀其事勢必
恐非久須當歸命然接納撫御固不宜失其歡心機㑹
但恐經度之官於光僭輩旣出之後便要建立城寨増
置戍守若不須軍馬防托自可修置極為善計如必俟
將兵前去未知何處取辦及城寨旣成之後用若干軍
馬鎮守方其未舉動之間卿等其勿依違速與畫一裁
處無致綴留大軍有妨南討害國重計逵等言初平欲
於己歸明陸家地名上里建立一寨乞差軍馬及下轉
運司應副錢糧兵夫臣等固未之許今相度止可令廵
防使臣等部領土丁弩手於要害處駐劄徃來照管候
其人情馴熟漸次經營措置斯為順便(此據郭逵征南/文字増入六月)
(八日十七日十一月/二十一日可并考)
壬申提㸃成都府路刑獄張諷言蠻人以犀香入嘉州
已牒州婉順發遣詔張諷釋越職罪
癸酉詔以東頭供奉官宋明給事英宗藩邸嵗月勞久
除閤門祗候近裏州都監　又詔閤門近許宗室遥郡
團練使以上大燕赴坐自今大慶殿㑹上夀宜亦令預
乙亥詔諭郭逵等諜言交賊既歸巢穴日聚其黨教以
戰陣及搜集象馬閲習奔衝此蠻素狡獪今又操危心
慮大患其於姦智必有出人意外者深恐八月中果來
犯邕州見在彼將官傷於忠勇便與接戰慮誤大事盖
深入之師利於速戰故也仰更切審為處置嚴與戒約
(此據郭逵征/南文字刪修)
丙子詔訪聞陜西自罷濫錢後軍民交易尚為兼并之
家不肯以省様鐡錢與銅錢一般行使虧損官私深屬
不便可令兩路轉運司分眀牓諭州縣如有所犯即行
嚴斷仍令衆五日(六月二十五/日周君云云)
戊寅䕫州路轉運副使太常丞董鉞特遷一官以募人
佃牧地之勞也
己卯詔贈皇太后曾祖贈衞王高瓊諡曰烈武祖贈康
王高繼勲諡曰穆武　命權發遣利州路轉運判官太
子中允黃廉太常丞王子韶並提舉陜西折納欠負廉
秦鳯路子韶永興路仍令諸路轉運提舉司應折納斛
㪷並取在市實直揭榜許人情願仍臨時量增價錢内
五路如願以草折者聽令分定州縣每月一具依市直
增錢折納數以聞以上批陜西兩路折納欠負官司小
估穀價令民艱於輸納今三邊洊飢振發不少若不乘
此豐嵗急謀收歛恐後或値災傷迤邐展移期限反致
陷失故也(十二月十七/日又遣子韶)　復放歸田里人王安國為大
理寺丞江寧府監當命下而安國病死矣
壬午罷程昉同管勾外都水監丞令都大制置河北河
防水利並依制置屯田使例施行(此據/㑹要)尋有詔制置河
北河防水利更不置司其職事並依外都水監丞例施
行(此據實録乃八月十二日詔今并/入此時政記又在十月初九日)
是月安南行營次桂州郭逵遣廣南東路鈐轄和斌及
楊從先等督水軍渉海自廣東進諸將九軍自廣西進
(此據郭逵本傳及墓誌附見其次桂州傳及墓誌並無/月日六月十五日移軍奏計期必在七月初耳更須考)
(詳張方平奏云桂/州至邕州十四程)
八月甲申朔上批河北鹽法可速依舊庻商人不致疑
惑虧損課額遂詔三司河北鹽法依舊施行如舊法有
未便即與河北京東提舉鹽稅司同相度仍具去年實
收鹽稅錢以聞於是始罷章惇𣙜議(惇議𣙜河北京東/鹽在八年六月十)
(八日沈括自誌及司馬紀聞張景溫事可參考蘇軾與/文彦博書又吕陶奏議可考吕奏在元祐元年閏二月)
　録齊州劉宏鎮監稅左班殿直孫紀一子為三班借
職以紀與賊鬬死故也
乙酉三司言管勾軍器將作監買木宋述得㫖除絹外
給錢十萬緡述擅支十七萬七千餘緡理當推問緣事
屬軍器將作欲乞降朝㫖驅磨仍自今應支三司錢物
雖係别司亦許㸃檢從之　侍御史周尹言河北西路
轉運判官李稷苛刻佻薄務為氣勢摧辱官吏至相州
專捃吏人小過委官决責務以凌蔑韓琦從來州有兩
門其東知州出入其西以待賔客稷怒閽者不啟東門
追赴本司杖之知琦適與客㑹食故徃謁琦琦聞稷來
徹食退客遽易冠帶迎稷稷復引去行移公牒言詞侮
慢吏民皆以琦將相大臣而為稷肆意輕辱萬口嗟憤
及體量司程之才等欲案劾其人乞罷稷監司以快衆
怒據稷罪狀如修趙州城枉費材用暴伐林木當北使
路削白大書充修城木後安撫司恐北使見之遂遣人
塗抹又移牒相州通判稱郡守以下不如一逃走賊人
意在罵琦又牒諸州稱如課利增剰即其他細事一切
不問如課利虧少即一一案劾前後不法又沮抑體量
司搬糧種等事未覩朝廷施行詔提㸃刑獄司案實以
聞後提㸃刑獄司體量伐木罵琦等事皆無有其他如
尹所言詔劄與稷令知尋命稷與河北東路轉運判官
汪輔之兩易其任(兩易乃二十三日事今并書之/伐木罵琦事皆無有此據朱本)　知
代州劉舜卿言凖詔相度代州城壕取平壕中隄隔通
作一重引河水入壕不惟功大兼東北勢高峻引水不
至止依舊重數可為隔限從之仍依端拱二年十一月
辛丑詔河北縁邊城壕中墠削如斧刃五路州軍凖此
(端拱二年十一/月辛丑詔未見)
丙戌詔命程昉相度淮南路有無可興水利以聞初中
書奏差昉制置淮南路水利而上批未須制置可止暫
差徃本路相度故有是命　又詔陜西河東難值豐嵗
今年夏秋幸得成熟所在軍乏食當職官司若不乘時
竭力計置萬一邊堠小警必致狼狽費財誤事可令三
司嚴督責體量措置乖方不悉力者劾之
戊子河東節度使守司徒兼侍中判大名府文彦博加
太保再任彦博辭太保許之(文彦博辭太保乞止受所/加封邑再任從之乃九月)
(二十二日事/今并書之)　寶文閣待制同判國子監常秩提舉中
太一宫秩以疾請故也　上批贈太尉劉從廣妻普寧
郡主太宗皇帝之孫吳王元儼之女於皇家為尊屬可
增俸錢二十千餘人不得為例　又批聞安南兵過嶺
多疾病其令宣撫司曉告毋食生冷嚴立酒禁　賜茂
州行營兵級特支錢
己丑命給事中程師孟為遼主生辰使皇城使嘉州團
練使劉永夀副之度支員外郎秘閣校理安燾為正旦
使文思使高遵治副之　宣撫司言徽州團峒首領龍
廷威等四人歸明乞補下班殿侍從之仍各賜錦袍銀
帯
庚寅上批熈河近嵗減罷使臣至京多日其間有戰功
者宜稍旌異内嘗該轉資之人先次與注一差使
辛夘權發遣䕫州路轉運副使董鉞言近發黔施等義
軍赴安南招討慮農作失時乞盡免夏秋稅中書言逐
户稅多少不等若不槩免即為不均欲令董鉞裁定務
令均濟從之
壬辰遼國毋遺留使林牙懷化軍節度使蕭質翰林侍
讀學士右諫議大夫知制誥同修國史成堯錫來見置
酒垂拱殿不作樂後燕紫宸殿亦如之　宣徽南院使
判應天府張方平言司農寺言近降新制應祠廟並依
坊場河渡募人承買收取凈利管下五十餘祠百姓己
買閼伯廟納錢四十六千五百宋公微子廟十二千並
三年為一界閼伯主祀大火火為國家盛徳所乘微子
開國于宋亦本朝受命建號所因又有雙廟乃唐張廵
許逺以孤城死賊所謂能捍大患者今既許承買小人
以利為事必於其間營為招聚紛雜冗䙝何所不至慢
神黷禮莫甚於此嵗收細微實損大體欲乞朝廷不賣
此三廟以稱國家嚴恭典禮追尚前烈之意上批司農
寺鬻天下祠廟辱國黷神此為甚者可速令更不施行
其司農寺官吏令開封府劾之又批擅鬻祠廟為首之
人乙劾罪其赦後不覺舉改正官可并劾之又詔司農
寺市易司創改條制可並進呈取㫖毋得一面擬進行
下
甲午成都府利州路安撫司言知霸州董永錫疾病乞
以牌印付長子孝忠本司己依例給帖令權管勾
乙未詔安南道行營戰棹都監楊從先所總兵甲既不
過海洋宜令悉取招討司處分其空名宣劄及節制朝
㫖並令送招討司(六月十七日辛丑招討司奏/云云觀此則是從所奏也)　中書
言近置南平軍以無屬縣割涪州隆化縣𨽻之其知軍
奏舉選人改官欲依信安軍例舉一員從之　詔使臣
己試換文資者毋得復換武　詔制勘熈河路結糴欠
負聞有事連本路兵官慮欲希功贖過令經畧司覺察
正約毋致引惹生事　權永興軍等路轉運使皮公弼
奏本路以荐飢減放租賦而賑貸之餘已無幾今軍儲
乏甚乞借次年所得鹽額錢乘此嵗豐糴買芻粟於是
中書奏欲借來年所合出鹽鈔糴買其來年鈔宜更不
出從之
丁酉名茂州篳篥溪寨為鎮𦍑　詔南陽闗安撫司檢
舉先降條制禁民闌出糓北邊
已亥召輔臣觀榖於後苑　衞尉少卿直昭文館石鑑
知䖍州上批鑑昨罷桂州非緣罪戾今到闕未有差遣
可却與東南一藩郡故也尋改知桂州(改知桂州乃九/月五日今并書)
始鑑登對具言交賊機智姦巧極不可輕上即令李舜
舉諭郭逵等曰如鑑所説賊勇鋭致死或在夏國之右
縁此舉近繫二廣安危逺關四方觀望若不萬全致勝
於國計深為不便切宜穩審也(此據郭逵征南文字刪/修石鑑乃八月初五日)
(對此詔亦初五/日下今附此)
庚子占城貢方物
壬寅宗室外宅鎻閉宗説卒廢朝一日子孫哀請還所
免官特許之
甲辰昌州團練使龍神衞四廂都指揮使苗授知河州
乙已天章閣待制知秦州張詵知熈州時鮮于師中及
高遵裕皆坐違法結糴方被劾故授詵代之　度支員
外即吕大防為龍圖閣待制知秦州　詔江東福建路
轉運司召人告捕信州强賊仵小八如能捕獲與三班
奉職本路廵檢徒中能自殺併與推恩
丙午京東西路轉運判官右賛善大夫蔡朦徙東路京
東東路轉運判官太子中舍李察徙西路從朦父資政
殿學士判南京留司御史臺挺所請以南京屬東路故
也　知茂州太子中舍范百常追一官衝替免勒停坐
修展州城失撫諭蕃部致㓂也既而鈐轄司言初計修
展州外城並城東實蕃部董振珠元佃種地而百常乃
於他蕃部搜索淳化中誓書界至為據用以興築仍勒
停
丁未上批近㢠廻北界理㑹河東疆事牒宜録一本劄下
韓縝等照㑹(此據御集八月二十四日/增入存此要見疆事回牒)
戊申詔司農寺不覺察公使庫吏詐欺官錢十連官吏
并開封府元録問官吏並送三司劾之侍御史周尹言
都水監劾司農寺吏劉道冲等盗公庫錢聞張諤以簡
請求權知府陳繹於三數日結案故出罪人且開封府
司農寺檢正官皆委任不輕乃敢朋邪欺罔其為害甚
大不可不懲詔令張諤陳繹具析以聞而二人皆言無
之尹又言諤曲庇吏同盗官錢私書請求繹等故出人
重罪及杜亮恐廹所轄吏致盗官錢兼嘗曲法受贓不
當補三班奉職勘官劉柄因詣臣説兼府司元勘及今
劉柄再勘案驗甚明乞檢㑹臣前奏并案牘施行詔提
舉在京諸司庫務司根治(十二月二十二/日繹等坐責)　又詔中書
秀州制獄見禁繫干連人已不少其勘官又日有枝蔓
卒未見結絶次第可速指揮并秦鳯等路制勘院亦令
速結絶　詔自今應縁邊入中及輸納糧草並免打撲
錢
庚戌權判都水監程師孟言臣昔提㸃河東刑獄兼河
渠事本路多土山高下旁有川谷每春夏大雨衆水合
流濁如黃河礬山水俗謂之天河水可以淤田絳州正
平縣南董村旁有馬壁谷水勸誘民得錢八百緡買地
開渠淤溉田五百餘頃其餘州縣有天河水及泉源處
亦開渠築堰皆成沃壤凡九州二十六縣共興修田四
千二百餘頃并修復舊田五千八百餘頃計萬八千餘
頃嘉祐五年畢功攅成水利圖經二巻付州縣遵行迨
今十七年近聞南董村田畆舊直三兩千所收榖五七
斗自灌淤後其直三倍所收至三兩石今權領都水淤
田竊見累嵗淤京東西鹹鹵之地盡成膏腴為利極大
尚慮河東路猶有荒瘠之田可引天河淤溉乞委都水
監選差官徃與農田水利司并逐縣令佐檢視有可淤
之處具頃畆工料以聞俟修畢差次酬賞從之於是奏
遣都水監丞耿琬管勾淤河東路田(食貨志同師孟提/舉京東西淤田在)
(五月末九月十六日同提舉京東/西淤田明年六月卜四日賞功)
辛亥大理寺丞館閣校勘崔公度檢正中書禮房公事
壬子荆湖路察訪蒲宗孟言兩路元敷役錢太重民間
出辦不易至毎年所收廣有寛剩詔荆湖路寛剰錢各
權減二年　又詔見在廣南路僧道權停判慿出外以
廣東轉運司言聞交阯昨陷欽廉等州執僧道百餘人
奪其公慿而殺之令間牒詐為僧道以偵事故也　提
舉開衞州界運河程昉言衞州界創開運河口取黃河
水入沙河下合御河以通江淮漕運又於遥堤次上修
置木牐畢功詔河北西路提㸃刑獄司案視保明以聞
昉先以淤五鹿城口地賞已遷一官至是中書再進呈
論賞上令且未施行俟保明沙河取㫖乃令案視焉(七/年)
(七月九日九月七日八年八月十九/日并此年十二月癸未朔當參照)
九月甲寅朔侍御史周尹言欲乞應川陜商旅不許挈
家屬入威茂州及本處人與蕃部交易止得於州縣城
内不得出接連蕃部處城門如有移家往居及以婦女
看親須經永康軍及綿州龍安縣給公慿乞自朝廷立
法所貴邊禁稍嚴姦謀遂寢從之
乙卯環慶路經略司言委官體量牟尼扎布事跡本司看
詳牟尼扎布雖有貪黷之實然蕃官類不知文法又因部
轄嚴峻致有訴訟若所坐稍重則恐熟戸扇惑倣傚其
餘酋領心不自安乞止於本路州軍監管候經赦令别
立邊功贖過録用上批近據諜報西界縁邊首領申衙
頭以漢界慕家數族欲投來乞領人馬等應接今首領
牟尼扎布不得本族人情恐實有密謀向背之人宜下經
略司嚴覺察須見有無確實并下种古仍令經略司選
慕恩一門内得力可以彈壓部族人權同管勾其牟尼扎
布送環州監質候經恩取㫖　權發遣兩浙轉運副使
蘇澥言秀州華亭縣有外國幸忠等二十人至青墩南
洋語難辨問令書字與中國同稱高内國以語音宜是
高麗國人及將文字髣髴辨認因乘船遇風飄泊海岸
止説金隄郡水軍隊納米事詔秀州如參驗實非姦細
即居以官舍給食候有本國使人入朝取㫖其後王徽
使至因賜帛遣歸
丙辰中書言先差范子淵提舉疏濬黃河李公義勾當
公事公義乞且用船五十隻鐡龍爪五十副役兵四百
疏濬大河中流令水行地中起北京至海口驗一過之
功今已一年有餘未嘗案驗欲令都水監遣官檢覆兼
子淵疏濬所亦恐用人船官屬太多皆未嘗案驗欲令
都水監遣官就覆驗可與不可裁減以聞從之(李公義/疏濬大)
(河在八年五月已丑罷公義/等在此年十一月癸丑朔)
戊午駕部員外郎知都水監丞霍翔提舉疏濬汴河
詔廣南西路依五路例賜衣襖以方討交阯特恩也
辛酉詔自今應干買馬事並樞宻院施行　詔應不教
閲路分保正大小保長並三年一替不願替者聼内都
副保正如保内第三等以上無堪選戸許以次選差
乙丑占城願以兵助討交賊詔坐使人所乞令學士院
别降敕書　又詔安南宣撫招討總管司應四路宣布
德澤安撫軍民等事屬宣撫司謀猷機策等事屬經畧
招討司行營將校軍馬等事屬都總管司徃來文字並
相闗牒上聞郭逵與趙卨不相能故有是詔(實録云以/職分不定)
(或有相侵故有是詔按所稱職分不定或有/相侵即郭逵與趙卨不相能也今正言之)
丙寅廣西經畧司言武侯峒叚惟誠歸明詔惟誠與三
班借職　贈皇城使逵州團練使帯御器械程昉為耀
州觀察使官其二子賜宅一區以昉任水事有功特恩
也昉挾王安石勢多所陵慢後安石覺其虚誕疎之昉
以憂死(昉舊傳云陵慢韓琦今改云多所陵/慢舊傳昉以憂死新傳削去今存之)
丁卯詔河北東路轉運司民訴旱災已出限乞减放稅
今既過時何以體量可見實災傷分數令具析以聞
戊辰廣南西路轉運判官周沃乞令廣東指揮舟船廻
日於本路州軍㸃檢催促徑赴邕州計置糧草入峒詔
送糧草司相度施行訖以聞
己巳命權同判都水監劉璯提舉賣修置清汴材木兼
衞州界運河同管勾外都水監丞范子淵同提舉衞州
界運河兼賣河北淤田及材木等事都水監丞耿琬兼
同都大提舉京東西淤田(明年六月十/四日賞功)　中書言陜西
官司所納不堪用私鑄錢百一十五萬九千八百餘緡
初言止有二十餘萬緡一年可改鑄畢今其數乃如此
又稱每年止鑄大錢九千一百五十餘緡其違法納私
錢官司欲令三司依法施行從之(後來如何行遣尹六/月二十五日周  云)
(云七月二十/二日詔可考)　詔自今樞宻都承㫖兼羣牧使副都承
㫖兼副使更不兼别差遣
庚午樞宻院言安南諸將所召募人縁路多不法未有
約束詔令將官量人數權立人員管轄有犯依階級法
至死者奏裁
辛未中書言市易務收息錢市利錢總百三十三萬二
千餘緡法應酬奬詔提舉官金部員外郎吕嘉問太子
中允吳安持各遷一官陞一任賜錢三百千嘉問更減
一年磨勘餘監官以下等第推恩仍自今三年一比較
從之
壬申中書言欲令市易司發錢三萬緡於鄜延環慶兩
路同經畧司糴榖封樁其令本司指射撥還從之仍令
市易司止於今次息錢内除破所支錢　秦鳯路經畧
司言禽獲擅入界蕃僧旺遵詔經略司於質院監質可
更收捕宻卜尊等三人候捕獲如悉是旺遵同行人即止
作本司意放廻令報董戩旺遵已收禁若早遣般擦出
漢必放旺遵還後經略司言已依朝㫖以旺遵付董戩
般擦首領諭以兩界通和令歸本道乞下熈河路經畧
司譯寫蕃字諭董戩送還所略漢口庶用命陷陣之人
復得生還從之仍令計議司譯寫
甲戌召輔臣觀稻於後苑
乙亥河北西路轉運司言諸廵檢下欲且揀留歩兵二
十馬軍一十相兼擒捕盗賊多處依所奏施行時以義
勇保甲方上畨故也
丙子詔廣南東路經略司指揮諸州長吏如得西路闗
報或探交趾事却當闗報前路州軍者不得下司並親
書寫經畧司即令管勾機宜官書寫毋得漏泄仍闗牒
本路監司凖此　詔安南兵馬非久出界宜有以振作
士氣昨任起等攻賊界玉山寨功雖不大然首能奮擊
其得功人可倍推賞訖奏仍布告將士使聞知(郭逵墓/誌云師)
(次潭州遣知欽州任起攻永安州㧞之傳又云率郡兵/峒丁三道進討永安州㧞之左右江悉効順門州首領)
(黄金滿岑慶賔降永安州玉山/寨即七月九日事其餘當考)　上批聞秦州制勘院
多逮繫熈河路官員今本路都副總管既新移易或方
在道萬一有邊事乃是都無人倚托必重貽朝廷憂顧
可速議指揮中書樞密院請令制勘院見禁繋熈河路
官員徒以下罪狀已明即發遣歸本任有因追禁闕官
處委轉運司於本路及鄰路選差得替待闕見任官權
管勾從之　賜綾錦院堧地為樞宻五房院以都承㫖
司言邊奏有緩急而諸房吏散居舊城内外徃來囘逺
或漏泄事機且不可以應猝故也　上批開封府界諸
縣遭旱人戸所納秋色苗稅可第等疾速量與蠲減(此/據)
(御/集)
丁丑廣南西路轉運司言大理評事勾當公事魏森遣
募宜州土丁以瘴癘死乞録一子官詔賜其家銀四百
兩　又詔大名府棣洺州未獲盗甚多令河北路轉運
司體量不任事捕盗官以聞
戊寅右監門率府率令始為太子中允堂除監當以學
士院説詩中等也(七月丙/寅可考)　熈河走馬承受長孫良臣
言本路嵗豐乞支見錢以廣糴於是中書言市易司見
入中四十萬緡今欲更令市易司就支本路錢十萬緡
與秦鳯等路轉運司計置熈河糧草仍於息錢除破從
之　詔前知䖍州劉彜知黃州路京等十五人减磨勘
年陞名次各有差知池州鄭雍通判海州李清臣等十
四人降考降名次各有差以三司上比較諸路熈寧五
年鹽稅增虧故也
己卯遼國囬謝使長寧軍節度使耶律英太常少卿韓
君儀見於紫宸殿置酒垂拱殿　詔宣撫司所至訪求
死事文武官家屬流寓無歸者指揮州縣安存願還本
貫者差人津遣其先遭冦略者多方購求有能獲送赴
官並與優奬忠義死節未甄録者保明以聞陣亡將士
昨官為瘞埋聞聚為墳壟乃與儂智髙逆黨京觀相雜
甚非所以旌别可令别為表識所過以官錢致祭
庚辰樞宻院言莊宅副使張守節昨以死事朝廷厚加
恩典今逐處體量守節軍行挈娼婦與俱臨敵怯懦不
能使人其下兵級又多降賊教令作砲攻邕州以至失
守已追還贈官其子五人恩乞止與二人詔子二人與
奉職　入内供奉官黃懷信等獻修城飛土梯運土車
詔將作監試驗
辛巳前將作監丞蘇子元為殿中丞起復權發遣通判
邕州仍賜緋章服從知桂州石鑑所請也
是秋宣徽南院使判應天府張方平上表乞致仕詔荅
不允方平因奏疏論率錢募役之害曰臣竊為天之生
民以衣食為命故衣食者人事之確論非高談虚辭之
可致者也昔者聖人所以治民之道别其四業任之九
職農夫効稼穡之力虞衡主山澤之利百工飭庀八材
商賈阜通貨賄各率所事以奉其上而上之所以取於
民惟田及山澤闗市此財用之所出也沿革損益雖歴
代不同要之必本於此過是則非王制矣伏見近制募
役之法令人戸等第輸錢夫錢者人君之所操不與民
共之者也人君以之權輕重而御人事以平凖萬貨故
為國者必親操其柄官自冶鑄民盗鑄者抵罪至死示
不得共其利也夫錢者無益饑寒之實而足以致衣食
之資是謂以無用而成有用人君通變之神術也本朝
經國之制縣鄉版籍分戸五等以兩稅輸榖帛以丁口
供力役此所謂取於田者也金銀銅鐵鉛錫茶鹽香礬
諸貨物則山海坑冶場監出焉此所謂取於山澤者也
諸筦搉征筭斥賣百貨之利此所謂取於闗市者也惟
錢一物官自鼓鑄臣向者再總邦計見諸鑪嵗課上下
百萬緡天下嵗入茶鹽酒稅雜利僅五千萬緡公私流
布日用而不息上自社稷百神之祀省御供奉官吏廪
祿軍師乘馬征戍聘賜凡百用度斯焉取給出納大計
備於此矣景德以前天下財利所入茶鹽酒税嵗課一
千五百餘萬緡太宗以是料兵閲馬平河東討拓跋嵗
有事於契丹真宗以是東封岱宗西祀汾睢南幸亳宋
未嘗聞加賦於民而調度克集至仁宗朝重熈累盛生
齒繁庶食貨滋殖慶歴以後財利之入至三倍於景德
之時而國計之費更稱不贍則是本末之原盈虚之數
其疎闊不侔乆矣陛下憫時事之積敝志在變而通之
以財成天下之務故創立法制所大措置事以十數要
在經國利民崇德而廣業也其中率錢募役一法為天
下害實深通都大邑要扼之地以之併廢重鎮將吏之
倫以之散遣游民敝夫而委以倉庫案牘之事軍員卒
長而付以錢榖簿書之責如此不便之事因緣極多至
於五等版籍萬戸之邑大約三等以上戸不滿千此舊
制任差役者也四等以下戸不啻九千此舊制不任差
役者也今令五等一槩輸錢是率貧細不足之民而資
高强有餘之戸也且舉應天府為例畿内七縣共主客
六萬七千有餘戸夏秋米麥十五萬二千有零石絹四
萬七百有零匹此乃田畆桑功之自出是謂正稅外有
沿納諸色名目雜錢十一萬三千有零貫己是因循敝
法然雖有錢數實不納錢並係折納榖帛惟屋稅五千
餘貫舊納本色見錢大體古今賦役之制自三代至於
唐末五代未有輸錢之法也今乃嵗納役錢七萬五千
三百有零貫又散青苖錢八萬二千六百餘貫累計息
錢一萬六千六百有零貫此乃嵗輸實錢九萬三千餘
貫每年兩限家至戸到科校督廹無有己時天下謂之
錢荒搜索殆盡而又弛邊闗之禁開賣銅之法外則泄
於四鄰内則恣行銷毁鼓鑄有限壞散無節錢不可得
榖帛益賤變轉既難民日益困逺方僻路無所措其手
足臣故曰募役之法為天下害實深凡公私錢幣之發
歛其則不逺百官羣吏三軍之俸給夏秋糴買糓帛坑
冶場監本價此所以發之者也屋廬正稅茶鹽酒稅之
課此所以歛之者也民間貨布之豐寡視官錢所出之
少多官錢出少民用己乏則是常賦之外錢將安出或
曰募錢輸官還以募役錢既出入非蓄聚也臣對之曰
夫募錢者率之農民散於惰游市井自如南畆空矣或
曰四等以下率錢數少民易輸也臣對之曰彼窮鄉荒
野下戸細民冬正節臘荷薪蒭入城市徃來數十里得
五七十錢買蔥茄鹽醯老稚以為甘美平日何嘗識一
錢向聞役法初行其間刻薄吏㸃閲民田廬舍牛具畜
産桑棗雜木以定戸等乃至寒瘁小家農器舂磨鏟釡
犬豕莫不估價使之輸錢吏以刻削為功干賞蹈利朝
廷開賞典而勸寵之則諸趣時進取之人安得不從風
而靡豈復知朝廷經乆之體耶陛下本欲以美利利天
下至於施為見於行事非復聖意所存者矣陛下聖㫖
一出執政奉行從而増益至於有司苛細甚矣頒下諸
路職司之官各出所見展轉文害本同而末異朝行而
夕改郡縣承用以至不勝其敝且民田二稅水旱檢放
自有常制青苗之息或遇災傷猶暫倚閣募役之錢年
雖大殺無減免之理徃時州縣之役若身充若雇傭率
三分其費而二分以薪糧取給豈悉資於錢也大鄉戸
衆一役代歸十餘年間安居無所預矣募法之行且六
年初年民始大駭既而伐桑棗賣田宅鬻牛畜比年稍
荒歉處民流散多矣至今紛紜變更意莫能定其法上
不能富國强兵成公家之利下不能便民濟物為天下
之福若但坐觀其敝莫之改圖臣恐國家之憂不在四
邉而見伏戎於莾矣伏惟陛下深思宗社之重俯察下
民之情申命高才逺識之臣通議率錢募役之法盖愚
而不可欺弱而不可勝者民也動危甚易安之實難故
民者天地之心而國家之本也是以聖人甚畏之甚重
之欲保家國必先得民是謂藏身之固置器於安之道
也臣以衰疲不任陳力近已上章乞骸骨歸田里伏念
上荷聖恩至深至重故不能自忍於天下生靈披瀝肝
膽以致補報之心儻精誠上達天光下燭得以涓埃少
禆海嶽一旦先犬馬填溝壑亦無遺恨惟陛下留神省
察又言臣伏覩見行役法天下共苦不便陛下天高聽
卑必聞其利害竊恐中外臣僚未有為國家深憂逺慮
精言其本者臣既以方拙上荷知眷今拜章乞致仕方
俟命解謝言念重恩思有以補報而去故不避誅絶上
此奏封極陳保邦便民之大計切務非徒詭激以抗高
論而已陛下至聖大明儻察臣言實有益於國家即乞
發自清衷特下明詔停罷此法復行舊制舊制之中有
所未安稍為增損參定施行詔下之日四方萬姓若有
匹夫匹婦不慰悦抃蹈上感德澤者則臣請受罔上迷
國壞法亂紀之罪投放遐裔以正典刑若陛下猶謂臣
言未足為信古者有大疑謀及卿士庻人協同而後有
作即乞露布臣章俾在廷百辟以至諸路郡縣官吏共
得盡其公議二者惟在陛下發於神斷以定天下是非
若但送之中書詢之執政無益也則乞留中不下非惟
有以保全孤臣抑以忠義之言廣四聰之逺不勝為國
憂慮區區之心惟聖明諒察(方平乞致仕據集載不允/批荅有秋冷之語則其論)
(役法必是八九/月間今附秋末)
