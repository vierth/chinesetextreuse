
　資治通鑑卷二百六十六　宋　司馬光　撰
　　　　　　　　　　　　　　胡三省　音註
　後梁紀一(起彊圉單闋盡著雍執徐七月凡一年有/竒  朱氏本碭山人碭山戰國時屬梁地)
　　　(太祖以宣武節度使創業宣武軍治汴州古大/梁也寖益彊盛進封梁王國遂號曰梁通鑑以)
　　　(前紀巳有蕭梁/故此稱曰後梁)
　　太祖神武元聖孝皇帝上(姓朱氏名温宋州碭山/午溝里人背黄巢歸唐)
　　　　(賜名全忠即/位改名晃)
開平元年(是年四月即/位始改元)春正月辛巳梁王休兵於貝州
(自滄州還休兵貝州/且因魏愽糧餉也)　淮南節度使兼侍中東面諸道
行營都統𢎞農郡王楊渥既得江西(謂并鍾匡時也事/見上卷天祐三年)
驕侈益甚謂節度判官周隱曰君賣人國家何面復相
見遂殺之(以隱言其不克負荷欲屬國於劉威/也事見上卷天祐二年復扶又翻)由是將
佐皆不自安(既逐王茂章又殺周隱/宜餘人之不自安也)黒雲都指揮使吕
師周與副指揮使綦章將兵屯上髙(上髙在洪州髙安/縣界宋置上髙縣)
(屬筠州在州西南九十五里宋白曰上髙縣本髙安縣/之上鎮以地形髙上故曰上髙南唐昇元中立上髙場)
(保大十年/升為縣)師周與湖南戰屢有功渥忌之師周懼謀於
綦章曰馬公寛厚(謂馬/殷也)吾欲逃死焉可乎章曰茲事君
自圖之吾舌可㫁不敢泄(㫁都/管翻)師周遂奔湖南章縱其
孥使逸去(路振九國志吕師周父珂以勇敢事楊行密/累有功拜黒雲都指揮使珂卒師周代之自)
(言三代將家不可保富貴每恣為盃酌醉必起舞或擊/節狂歌慷慨泣下行密聞而疑之密使人偵其動靜師)
(周不自安乃謀於綦章而奔湖南據此/則為渥所疑非行密也孥音奴子也)師周楊州人也
渥居喪(居其父行/密之喪也)晝夜酣飲(酣户甘翻樂飲也湛嗜也/應劭曰洽也張宴曰中酒)
(也/)作樂(句/㫁)然十圍之燭以擊毬一燭費錢數萬或單騎
出游從者奔走道路不知所之(從才用翻/之往也)左右牙指揮
使張顥徐温泣諫(蜀注曰牙者旗名執牙者因以名之/分左右隊故稱左右牙余謂牙兵以)
(衛府/牙)渥怒曰汝謂我不才何不殺我自為之二人懼渥
選壯士號東院馬軍廣署親信為將吏所署者恃勢驕
横(横户/孟翻)陵蔑勲舊顥温潜謀作亂渥父行密之世有親
軍數千營於牙城之内(蜀注曰古者軍行有牙尊者所/在後人因以所治為衙曰牙城)
(即衙/城也)渥遷出於外以其地為射場顥温由是無所憚(史/言)
(楊渥自去/其爪牙)渥之鎮宣州也(天祐元年楊渥鎮/宣州三年召為嗣)命指揮使
朱思勍范思從陳璠將親兵三千(勍渠京翻/璠音畨)及嗣位召
歸廣陵顥温使三將從秦裴擊江西因戍洪州誣以謀
叛命别將陳祐往誅之(史言張顥徐温又/翦去渥之爪牙)祐間道兼行
(間古/莧翻)六日至洪州微服懐短兵徑入秦裴帳中裴大驚
祐告之故(告之以所以/徑入之故)乃召思勍等飲酒祐數思勍等
罪(數所具翻下因數/同俗從所主翻)執而斬之渥聞三將死益忌顥温
欲誅之丙戍渥晨視事顥温帥牙兵二百露刃直入庭
中(帥讀/曰率)渥曰爾果欲殺我邪對曰非敢然也欲誅王左
右亂政者耳因數渥親信十餘人之罪曵下以鐵檛擊
殺之(檛側𤓰翻温考異曰歐陽史四年正月渥視事陳/璠等侍側  顥擁牙兵入拽璠等下斬之渥不能)
(止由是失政按璠已死於宣州今從十/國紀年  按通鑑本文宣州當作洪州)謂之兵諫(左傳/鬻拳)
(強諫楚子不從臨之以兵懼而從之遂自刖/也張顥徐温以兵諫自文鬻拳之罪人也)諸將不與
之同者顥温稍以法誅之於是軍政悉歸二人渥不能
制(為顥温弑/渥張本)　初梁王以河北諸鎮皆服惟幽滄未下
故大舉伐之欲以堅諸鎮之心既而潞州内叛王燒營
而還(事見上卷天祐三年/還從宣翻又如字)威望大沮(沮在/吕翻)恐中外因此
離心欲速受禪以鎮之丁亥王入館于魏(館古/玩翻)有疾臥
府中羅紹威恐王襲之入見王曰今四方稱兵為王患
者皆以翼戴唐室為名王不如早滅唐以絶人望王雖
不許而心徳之乃亟歸(亟紀/力翻)壬寅至大梁甲辰唐昭宣
帝遣御史大夫薛貽矩至大梁勞王(勞力/到翻)貽矩請以臣
禮見(見賢/遍翻)王揖之升階貽矩曰殿下功徳在人三靈改
卜(三靈天地人之靈也言天地人之/心皆已去唐室改卜君而命之)皇帝方行舜禹之
事臣安敢違乃北面拜舞於庭王側身避之貽矩還言
於帝曰元帥有受禪之意矣帝乃下詔(帝皆謂唐昭宣/帝元帥謂梁王)
以二月禪位于梁又遣宰相以書諭王王辭　河東兵
猶屯長子欲窺澤州(九域志長子西南至/澤州一百四十里)王命保平節
度使康懐貞悉發京兆同華之兵屯晉州以備之(宋太/宗皇)
(帝太平興國元年始改保義軍為保平軍避藩邸舊名/也此因史臣避廟諱而書之然觀令康懐貞發京兆同)
(華兵屯晉州則恐自鄜州而東發兩鎮兵屯晉州葢懐/貞若自邢州發京兆同華兵道里隔涉邢州與潞州相)
(近亦當備河東兵之來無縁使懐貞離邢州而屯晉州/竊謂保平亦當作保大據歐史懐英傳亦書保義葢以)
(美原之捷方除保義節朱全忠急於簒唐未暇/舉兵攻潞州自備而已故潞州益得以嚴備)　二月
唐大臣共奏請昭宣帝遜位壬子詔宰相帥百官詣元
帥府勸進(梁王建元帥府于/大梁相帥讀曰率)王遣使却之於是朝臣藩
鎮乃至湖南嶺南上牋勸進者相繼(朝直遥翻/上時掌翻)　三月
癸未王以亳州刺史李思安為北路行軍都統將兵擊
幽州(擊劉仁/恭也)　庚寅唐昭宣帝詔薛貽矩再詣大梁諭
禪位之意又詔禮部尚書蘇循齎百官牋詣大梁　鎮海
鎮東節度使吳王錢鏐遣其子傳璙傳瓘討盧佶於温州
(璙力小翻又力/弔翻佶其吉翻)　甲辰唐昭宣帝降御札禪位于梁(考/)
(異曰實録薛居正五代史唐餘録皆云四月唐帝御札/勅宰臣張文蔚等備法駕奉迎梁朝而無日五代通録)
(云四月丁未丁未四月一日也舊唐書云三月甲辰甲/辰三月二十七日也唐年補録三月二十七日甲子降)
(此御札四月戊辰朱全忠即位尤為差誤按/此年三月戊寅朔四月丁未朔今從舊唐書)以攝中書
令張文蔚為冊禮使禮部尚書蘓循副之(冊禮使奉傳/禪冊寳押金)
(吾仗衛太/常鹵簿等)攝侍中楊涉為押傳國寳使(唐有傳國八寶/武后惡璽字改)
(為寳其受命傳國/八寳並改雕寳字)翰林學士張䇿副之御史大夫薛貽
矩為押金寳使(唐六典曰天子八寳其用以玉其封以/泥皇后及太子之信曰寳其用以金)
尚書左丞趙光逢副之帥百官備法駕詣大梁(唐六典/大駕備)
(五輅五輅皆有副車又有指南車記里鼔車白鷺車鸞/旗車辟惡車皮軒車金根車安車四望車羊車黄鉞車)
(豹尾車屬車一十有二若法駕則减五副輅白/鷺辟惡安車四望車四分屬車之一帥讀曰率)楊涉子
直史館凝式(貞觀三年置史館於門下省以它官兼領/之或卑位有才者亦以直館稱以宰相涖)
(修撰天寳後它官兼史職者曰史館修撰初入為直館/元和元年宰臣裴垍建議登朝領史職者為修撰以官)
(髙人判館事未/登朝者為直館)言於涉曰大人為唐宰相而國家至此
不可謂之無過况手持天子璽綬與人雖保富貴奈千
載何盍辭之(璽斯氏翻綬音受載子亥翻即考異曰陶/岳五代史補曰凝式恐事泄  日佯狂時)
(謂之風子按周世宗實録凝式本傳仕梁未嘗有疾唐/同光初知制誥始以心疾罷明宗時及清泰帝末俱以)
(心恙罷官天福初致仕在洛有風/子之號非梁初佯狂也今不取)涉大駭曰汝滅吾族
神色為之不寧者數日(楊涉之相也知必為凝式之累/今乃駭凝式之言何邪為于偽)
(翻/)䇿敦煌人(敦徒/門翻)光逢隱之子也(趙隱見二百五十二/卷懿宗咸通之十三)
(年/)　盧龍節度使劉仁恭驕侈貪暴常慮幽州城不固
築館於大安山(薛史幽州西有/名山曰大安山)曰此山四面懸絶可以
少制衆其棟宇壯麗擬於帝者選美女實其中與方士
鍊丹藥求不死悉歛境内錢瘞於山顛令民間用堇泥
為錢(瘞於計翻堇几隱/翻堇泥黏土也)又禁江南茶商無得入境自采
山中草木為茶鬻之仁恭有愛妾羅氏其子守光通焉
仁恭杖守光而斥之不以為子數(不齒之於/諸子之列)李思安引
兵入其境所過焚蕩無餘夏四月己酉直扺幽州城下
仁恭猶在大安山城中無備幾至不守(幾居/依翻)守光自外
引兵入登城拒守又出兵與思安戰思安敗退守光遂
自稱節度使令部將李小喜元行欽將兵攻大安山仁
恭遣兵拒戰為小喜所敗(敗補/邁翻)虜仁恭以歸囚於别室
仁恭將佐及左右凡守光素所惡者皆殺之(惡烏/路翻)銀胡
䩮都指揮使王思同帥部兵三千(䩮盧谷翻胡䩮箭/室也帥讀曰率)山後
八軍巡檢使李承約帥部兵二千(盧龍以媯檀新/武四州為山後)奔河
東(奔李/克用)守光弟守竒奔契丹未幾亦奔河東(幾居豈翻/為劉守竒)
(引河東兵/伐燕張本)河東節度使晉王克用以承約為匡霸指揮
使思同為飛騰指揮使思同母仁恭之女也(匡霸飛騰/皆晉王所)
(置軍都/之號)　梁王始御金祥殿(王溥五代㑹要梁受禪都/大梁改正衙殿為崇元殿)
(東殿為𤣥徳殿内殿為金祥殿萬歳堂為萬歲殿門如/殿名薛史曰梁自謂以金徳王又以福建上獻鸚鵡諸)
(州相繼上白烏白兎洎白蓮之合蒂者/以為金行應運之兆故名殿曰金祥)受百官稱臣(此/梁)
(所自置/百官也)下書稱教令自稱曰寡人辛亥令諸牋表簿籍
皆去唐年號但稱月日(去羌/吕翻)丙辰張文蔚等至大梁
盧佶聞錢傳璙等將至將水軍拒之於青澳(青澳在温/州東北海)
(中俗謂之青澳門由青澳門而進舟則入温/州其外則大洋也澳烏到翻海之隈厓曰澳)錢傳瓘曰
佶之精兵盡在於此不可與戰乃自安固捨舟間道襲
温州(安固後漢之章/安也問古莧翻)戊午温州潰擒佶斬之(天祐二年/盧佶䧟温)
(州至是/敗亡)吳王鏐以都監使吳璋為温州制置使(監古/衘翻)命
傳璙等移兵討盧約於處州　壬戌梁王更名晃(更工/衡翻)
(薛史曰時將受禪下教以本/名二字異帝王之稱故改名)王兄全昱聞王將即帝位
謂王曰朱三爾可作天子乎甲子張文蔚楊涉乗輅自
上源驛從冊寳諸司各備儀衞鹵簿前導百官從其後
(此唐之百官/從才用翻)至金祥殿前陳之王被衮冕(被皮/義翻)即皇帝
位張文蔚蘇循奉冊升殿進讀楊涉張䇿薛貽矩趙光
逢以次奉寳升殿讀己(巳者/畢也)降帥百官舞蹈稱賀(帥讀/曰率)
帝遂與文蔚等宴於𤣥徳殿帝舉酒曰朕輔政未久此
皆諸公推戴之力文蔚等慙懼俯伏不能對獨蘇循薛
貽矩及刑部尚書張禕(禕許/韋翻)盛稱帝功徳宜應天順人
帝復與宗戚飲博於宫中(宗同姓也戚異姓/之親也復扶又翻)酒酣朱全
昱忽以投瓊擊盆中迸散(鮑宏博經曰楚辭琨蔽象碁/有六博琨蔽玉箸也各投六)
(箸行六棊故云六博用十二棊六棊白六棊黒所擲頭/謂之瓊瓊有五采刻為一畫者謂之塞刻為兩畫者謂)
(之白刻為三畫謂之黒不刻者五塞之間謂之五塞據/歐史此所謂投瓊即骰子也迸北孟翻  考異曰王仁)
(裕玉堂閑話曰骰子數匝廣王全昱忽駐不擲顧而白/梁祖再呼朱三梁祖動容廣王曰你愛它爾許大官職)
(久逺家族得安否於是大怒擲戲具於階下抵其盆而/碎之喑嗚眦睚數日不止今從王禹偁五代史闕文)
睨帝曰朱三汝本碭山一民也從黄巢為盜天子用汝
為四鎮節度使(梁王始兼四鎮見二百六/十二卷唐昭宗天復元年)富貴極矣奈
何一旦滅唐家三百年社稷(唐武徳元年受禪歲在著/雍攝提格禪位于梁歳在)
(彊圉單閼享國/二百九十年)自稱帝王行當族滅奚以博為帝不懌
而罷乙丑命有司告天地宗廟社稷丁卯遣使宣諭州
鎮(皆言受禪/於唐也)戊辰大赦(唐考異曰梁實録編遺録薛史/  餘録皆不云大赦今從歐陽)
(史/)改元(改元/開平)國號大梁奉唐昭宣帝為濟隂王(曹州濟/隂郡濟)
(子禮/翻)皆如前代故事唐中外舊臣官爵並如故以汴州
為開封府命曰東都以故東都為西都廢故西京以京
兆府為大安府置佑國軍於大安府(唐以長安為西京/洛陽為東京今梁)
(都大梁在洛陽之東故以洛陽為西/都大梁為東都而以長安為大安府)更名魏博曰天雄
軍(通鑑二百六十四卷昭宗天祐元年四月已書更命/魏博曰天雄軍葢亦出朱全忠之意此複出也但未)
(知更軍額的在/何年更工衡翻)遷濟隂王于曹州栫之以棘(用左傳語/栫在甸翻)
(圍/也)使甲士守之　辛未以武安節度使馬殷為楚王(馬/殷)
(不由郡王徑封國王/即位之初特恩也)　以宣武掌書記太府卿敬翔知
崇政院事(梁崇政院即唐樞密院之職/後遂廢樞密院入崇政院)以備顧問參謀
議於禁中承上㫖宣於宰相而行之宰相非進對時有
所奏請及已受㫖應復請者皆具記事因崇政院以聞
得㫖則復宣於宰相翔為人沈深(沈持/林翻)有智略在幕府
三十餘年(僖宗光啟間敬翔入汴幕至此時/二十年史誤以二十為三十耳)軍謀民政
帝一以委之翔盡心勤勞晝夜不寐自言惟馬上乃得
休息帝性暴戾難近(近其/靳翻)人莫能測惟翔能識其意趣
或有所不可翔未嘗顯言但微示持疑帝意己悟多為
之改易(為于/偽翻)禪代之際翔謀居多　追尊皇髙祖考妣
以來皆為帝后(五代㑹要梁以舜臣朱虎為始祖四十/二代至黯追尊肅祖宣元皇帝妃范氏)
(諡宣僖皇后黯子茂琳諡敬祖光獻皇帝妃楊氏諡孝/皇后茂琳子信諡憲祖昭武皇帝妃劉氏諡昭懿皇后)
(信子/誠)皇考誠為烈祖文穆皇帝妣王氏為文惠皇后
初帝為四鎮節度使凡倉庫之籍置建昌院以領之至
是以養子宣武節度副使友文為開封尹判院事掌凡
國之金榖友文本康氏子也　乙亥下制削奪李克用
官爵(李克用稱唐官用唐年號豈梁得/而削奪之哉史姑書梁之初政耳)是時惟河東鳯
翔淮南稱天祐西川稱天復年號(天復四年梁王劫唐/昭宗遷洛改元曰天)
(祐河東西川謂劫天子遷都者梁也天祐非唐號不可/稱乃稱天復五年是歲梁滅唐河東稱天祐四年西川)
(仍稱/天復)餘皆稟梁正朔稱臣奉貢蜀王與𢎞農王移檄諸
道(淮南楊渥/爵𢎞農王)云欲與岐王晉王㑹兵興復唐室卒無應
者(卒子/恤翻)蜀王乃謀稱帝下教諭綂内吏民义遺晉王書
云(遺唯/季翻)請各帝一方俟朱温既平乃訪唐宗室立之退
歸藩服晉王復書不許曰誓於此生靡敢失節(史言李/克用雖)
(出於夷狄而終身為唐/臣亦天性之忠純也)唐末之誅宦官也詔書至河東
晉王匿監軍張承業於斛律寺斬罪人以應詔(見二百/六十四)
(卷唐昭宗天復三年斛律寺葢髙齊/建霸府於晉陽斛律氏貴盛時所立)至是復以為監軍
待之加厚承業亦為之竭力(為于/偽翻)岐王治軍甚寛待士
卒簡易(治直之翻/易以䜴翻)有告部將苻昭反者岐王直詣其家
悉去左右熟寢經宿而還(還從/宣翻)由是衆心悦服然御軍
無紀律及聞唐亡以兵羸地蹙(贏倫/為翻)不敢稱帝但開岐
王府置百官名其所居為宫殿妻稱皇后(李茂貞自為/岐王而妻稱)
(皇后妻之貴踰於其夫矣卒伍之雄乘時竊/號私立名字以相署置豈可與之言禮乎哉)將吏上書
稱牋表鞭扇號令多擬帝者(鞭鳴鞭扇雉尾扇也唐制/天子視朝從禁中出則鳴)
(鞭傳警既出西序門索扇扇合/天子升御座扇開百官畢朝)鎮海節度判官羅隱説
吳王鏐舉兵討梁(説式/芮翻)曰縱無成功猶可退保杭越自
為東帝奈何交臂事賊為終古之羞乎鏐始以隱為不
遇於唐必有怨心及聞其言雖不能用心甚義之　五
月丁丑朔以御史大夫薛貽矩為中書侍郎同平章事
　加武順節度使趙王王鎔守太師天雄節度使鄴王
羅紹威守太傅義武節度使王處直兼侍中　契丹遣
其臣袍笏美楞來通好(好呼/到翻)帝遣太府少卿髙頎報之
(頎渠/希翻)初契丹有八部(歐陽修曰契丹君長曰達呼哩後/分為八部一曰達爾扎部二曰伊)
(斯琿部三曰舍琿部四曰諾爾威部五曰頗摩部六曰訥/古濟部七曰濟勒勤部八曰實袞部部之長號大人路振)
(九國志契丹古匈奴之種也代居遼澤之中潢水南岸/南距榆關一千一百里榆關南距幽州七百里  考異)
(曰蘓逢吉漢髙祖實録曰契丹本姓大賀氏後分八族/一曰利皆邸二曰乙失活邸三曰實活邸四曰納尾邸)
(五曰頻沒邸六曰内㑹雞邸七曰集解邸八曰奚嗢邸/管縣四十一縣有令八族之長皆號大人稱刺史常推)
(一人為王建旗鼔以尊之毎三年第其名以相代莊宗/列傳曰咸通末其王曰習爾疆土稍大累來朝貢光啟)
(中其王曰欽徳乗中原多故北邊無備遂蠶食諸部達/靼奚室韋之屬咸被驅役漢髙祖實録唐餘録皆曰僖)
(昭之際其王邪律安巴堅怙强恃勇距諸侯不受代自鼔/號天皇王後諸族邀之請用舊制安巴堅不得已傳旗)
(且曰我為長九年所得漢又頗衆欲以古漢城領本族/率漢人守之自為一部諸部諾之俄設䇿復併諸族僣)
(稱皇帝土地日廣大順中後唐武皇遣使與之連和大/㑹於雲州東城延之帳中約為昆弟莊宗列傳又曰及)
(欽徳政衰安巴堅族盛自稱國王天祐二年大冦我雲/中太祖遣使連和因與之面㑹於雲州東城延入帳中)
(約為兄弟謂曰唐室為賊臣所簒吾以今冬大舉弟助以國/我精騎二萬同收汴洛安巴堅許諾安巴堅既還欽徳)
(事傳之賈緯備史云武皇㑹保機故雲州城結以兄弟/之好時列兵相去五里使人馬上持杯徃來以展酬酢)
(之禮安巴堅喜謂武皇曰我蕃中酋長舊法三年則罷若/它日見公復相禮否武皇曰我受朝命鎮太原亦有遷)
(移之制但不受代則可何憂罷乎安巴堅由此用其教不/受諸族之代趙志忠虜庭雜紀云太祖諱億畨名安巴)
(堅父色勒迪太祖生而智八部落主愛其雄勇遂退其/主約尼氏歸本部立太祖為王又云凡立王則衆部酋)
(長皆集㑹議其有徳行功業者立之或災害不生羣牧/孶盛人民安堵則王更不替代茍不然其諸酋㑹衆部)
(别選一名為王故王以畨法亦甘心退焉不為衆所害/又曰有韓知古韓潁康枚王奏事王郁皆中國人共勸)
(太祖不受代新唐書載契丹八部名與漢髙祖實録所/載八部名多不同蓋年紀相逺虜語不常耳其實一也)
(安巴堅云我為長九年則其在國不受代久矣非因武/皇之教也今從漢髙祖實録又唐餘録前云乾寧中劉)
(仁恭鎮幽州安巴堅入冦仁恭擒其妻兄舒嚕阿巴由此/十餘年不能犯塞下乃云大順中與武皇㑹於雲中按)
(大順在乾寧前乾寧二年仁恭方為幽州節度大順中/末也又武皇謂曰唐室為賊臣所簒吾以今冬大舉此)
(非大順中事唐餘録誤也又編遺録開平二年五月契/丹主安巴堅及前國王欽徳貢方物然則於時七部猶)
(在/也)部各有大人相與約推一人為王建旗鼓以號令諸
部每三年則以次相代咸通末有習爾者為王土宇始
大其後欽徳為王乗中原多故時入盜邊及安巴堅為
王尤雄勇五姓奚(五姓奚一阿古部二綽哈部三伊實/部四圖沁部五烏埒濟部各有和碩)
(主為之酋領歐陽修曰奚當唐末居隂凉川在營府之/西幽州之西北皆數百里分為五部一曰阿薈部二曰)
(啜米部三曰粤質部四曰怒皆部五曰黒訖支部後徙/居幽州之東北數百里宋白曰奚居隂凉川東去營府)
(五百里西南去幽州九百里東南/接海山川三千里後徙居琵琶川)及七姓室韋(室韋本/有二十)
(餘部其近契/丹者七姓)達靼咸役屬之安巴堅姓邪律氏(歐史四/夷附録)
(曰安巴堅以其所居横帳地名為/姓曰世里世里譯者謂之錫里)恃其彊不肯受代久
之安巴堅擊黄頭室韋還七部劫之於境上求如約(如/三)
(年一代/之約)安巴堅不得已傳旗鼓且曰我為王九年得漢
人多請帥種落(帥讀曰率/種章勇翻)居古漢城與漢人守之别自
為一部七部許之漢城故後魏滑鹽縣也(漢志滑鹽縣屬/漁陽郡後漢明)
(帝改曰鹽田水經注大榆河自密雲城南東南流徑後/魏安州舊漁陽郡之滑鹽縣南滑鹽世謂之斛鹽城西)
(北去禦夷鎮三百里歐陽修曰漢城在炭山東南欒河/上宋白曰契丹居遼澤之中潢水南岸遼澤去渝關一)
(千一百三十里渝關去幽州一百七十四里其地東南/接海東際遼河西包冷陘北界松陘山東西三千里地)
(多松栁澤多蒲葦安巴堅居漢城在檀州西北五百五/十里城北有龍門山山北有炭山炭山西是契丹室韋)
(二界相連之地其地灤河上源西/有鹽泊之利則後魏滑鹽縣也)地宜五榖有鹽池之
利其後安巴堅稍以兵擊滅七部復併為一國又北侵
室韋女真(女真肅慎氏之遺族黒水靺鞨即其地也入/遼東著籍者號熟女真界外野處者號生女)
(真極邊逺者/號黄頭女真)西取突厥故地擊奚滅之復立奚王而使
契丹監其兵(監古/衘翻)東北諸夷皆畏服之是歲安巴堅帥
衆三十萬冦雲州晉王與之連和面㑹東城約為兄弟
延之帳中縱酒握手盡歡約以今冬共擊梁(唐考異曰/  大祖紀)
(年録太祖以安巴堅族黨稍盛召之天祐二年五月安/巴堅領其部族三十萬至雲州東城帳中言事握手甚)
(歡約為兄弟旬日而去留男果勒圖錫里首領濟必羙楞為/質約冬初大舉渡河反正㑹昭宗遇盜而止歐陽史曰)
(梁將簒唐晉王李克用使人聘于契丹安巴堅以兵三/十萬㑹克用於雲州東城握手約為兄弟期共舉兵擊)
(梁按雲州之㑹莊宗列傳薛史皆在天祐四年而紀年/録獨在天祐二年又云約今年冬同收汴洛㑹昭宗遇)
(盜而止如此則應在天祐元年昭宗崩已前不應在二/年也且昭宗遇盜則尤宜興兵討之何故止也唐室為)
(賊臣所簒此乃四年語也其冬武皇/寢疾蓋以此不果出兵耳今從之)或勸晉王因其來
可擒也王曰讐敵未滅而失信夷狄自亡之道也安巴
堅留旬日乃去晉王贈以金繒數萬安巴堅留馬三千
匹雜畜萬計以酬之安巴堅歸而背盟更附于梁(繒慈/陵翻)
(畜許救翻背蒲妹翻更工/衡翻遣使通好是附梁也)晉王由是恨之(通鑑於唐紀/書李克用君)
(臣之分也於梁紀書晉王/敵國之體也吳蜀義例同)　己卯以河南尹兼河陽節
度使張全義為魏王鎮海鎮東節度使吳王錢鏐為吳
越王加清海節度使劉隱威武節度王審知兼侍中(威/武)
(節度之下/當有使字)仍以隱為大彭王(自宋武帝以彭城之裔興/於江南後多以彭城之劉)
(為名族劉隱封大/彭王意蓋取此)癸未以權知荆南留後髙季昌為節
度使荆南舊綂八州(荆歸硤䕫忠萬/澧朗共八州)乾符以來寇亂相
繼諸州皆為隣道所據獨餘江陵季昌到官城邑殘毁
户口彫耗季昌安集流散民皆復業　乙酉立兄全昱
為廣王子友文為博王友珪為郢王友璋為福王友貞
為均王友雍為賀王友徽為建王(友文以養子居諸子/之上友珪弑逆禍胎)
(於/此)　辛夘以東都舊第為建昌宫改判建昌院事為建
昌宫使(薛史曰初帝創業之時以四鎮兵馬倉庫籍繁/總因置建昌院以領之至是改為宫蓋重其事)
(也宋白曰是年中書門下奏改判建昌院事/為建昌宫使仍請在京上舊邸為建昌宫)　壬辰命
保平節度使康懐貞將兵八萬㑹魏博兵攻潞州(攻晉/將李)
(嗣昭/也)　甲午詔廢樞密院其職事皆入於崇政院以知
院事敬翔為院使(政考異曰實録四月辛未以翔知崇/  院事五月甲午詔樞密院宜加為)
(崇政院始命翔為院使蓋崇政院之名先已/有之至是始併樞密院職事悉歸崇政院耳)　禮部尚
書蘓循及其子起居郎楷自謂有功于梁(唐昭宣帝天/祐二年蘓循)
(鼓成禪代之事/故自以為有功)當不次擢用循朝夕望為相帝薄其為
人(舊唐書帝紀昭宣帝天祐二年蘓楷上議駮昭宗諡/全忠雄猜鑒物自楷駮諡後深鄙之既傳代之後父)
(子皆斥逐/不令在朝)敬翔及殿中監李振亦鄙之翔言於帝曰蘓
循唐之䲭梟賣國求利不可以立於惟新之朝(朝直/遥翻)戊
戍詔循及刑部尚書張禕等十五人並勒致仕楷斥歸
田里循父子乃之河中依朱友謙(為同光之初蘇循/謟唐荘宗張本)
盧約以處州降吳越(僖宗中和元年盧約據處/州至是而亡降户江翻)　𢎞農
王以鄂岳觀察使劉存為西南面都招討使岳州刺史
陳知新為岳州團練使廬州觀察使劉威為應援使别
將許𤣥應為監軍將水軍三萬以擊楚楚王馬殷甚懼
靜江軍使楊定真賀曰我軍勝矣殷問其故定真曰夫
戰懼則勝驕則敗今淮南兵直趨吾城(趨七/喻翻)是驕而輕
敵也而王有懼色吾是以知其必勝也殷命在城都指
揮使秦彦暉(在城都指揮使盡/綂潭州在城之兵)將水軍三萬浮江而下
水軍副指揮使黄璠帥戰艦三百屯瀏陽口(吳分長沙/置瀏陽縣)
(隋廢景龍二年於故城復置屬潭州九域志縣在州東/北一百六十里水經注湘水北過漢臨湘縣西瀏水從)
(縣西北流注之有瀏口/戍璠孚袁翻瀏力周翻)六月存等遇大雨引兵還至越
堤北彦暉追之存數戰不利乃遺殷書詐降(數所角翻/遺唯季翻)
彦暉使謂殷曰此必詐也勿受存與彦暉夾水而陳(陳/讀)
(曰/陣)存遥呼曰(呼火/故翻)殺降不祥公獨不為子孫計耶彦暉
曰賊入吾境而不擊奚顧子孫鼓譟而進存等走黄璠
自瀏陽絶江與彦暉合擊大破之執存及知新(曰考異/  編遺)
(録天祐四年四月湖南軍陳邵告捷淮南朗州水陸合/勢奔衝其境馬殷出舟師於瀏陽口大破賊黨生擒偽)
(鄂州節度使劉存按薛史梁紀馬殷奏破淮冦在六月/十國紀年吳史劉存攻楚在五月敗在六月楚史亦然)
(編遺録/誤也)禆將死者百餘人士卒死者以萬數獲戰艦八
百艘威以餘衆遁歸彦暉遂㧞岳州(陳知新取岳州見/上卷上年艦户黯)
(翻艘蘓/遭翻)殷釋存知新之縳慰諭之二人皆罵曰丈夫以
死報主肯事賊乎遂斬之(史言劉存陳/知新忠壮)許𤣥應𢎞農王
之腹心也常預政事張顥徐温因其敗收斬之　楚王
殷遣兵㑹吉州刺史彭玕攻洪州不克(彭玕附楚見上/卷唐昭宣帝天)
(祐三/年)　康懐貞至潞州晉昭義節度使李嗣昭副使李
嗣弼閉城拒守懐貞晝夜攻之半月不克乃築壘穿蚰
蜒塹而守之(塹七/艷翻)内外斷絶晉王以蕃漢都指揮使周
徳威為行營都指揮使(周徳威盡綂蕃漢/之兵河東大将也)帥馬軍都指
揮使李嗣本馬步都虞候李存璋先鋒指揮使史建瑭
鐡林都指揮使安元信(五季之世諸鎮各有都指揮使/而命官之職分有不同者如周)
(徳威蕃漢都指揮使則蕃漢之兵皆受指揮也行營都/指揮使則行營兵皆受指揮也鐵林都指揮使安元信)
(則鐡林軍都之指揮使耳讀/史者宜各以其義類求之)横衝指揮使李嗣源騎將
安金全救潞州(史言晉傾國救/潞州帥讀曰率)嗣弼克修之子(克修晉/王之弟)
(見唐僖/昭紀)嗣本本姓張建瑭敬思之子(史敬思見二百五/十五卷唐僖宗中)
(和四/年)金全代北人也　晉兵攻澤州(攻澤州以擬/康懐貞之後)帝遣
左神勇軍使范居實將兵救之　甲寅以平盧節度使
韓建守司徒同平章事　武貞節度使雷彦恭㑹楚兵
攻江陵荆南節度使髙季昌引兵屯公安(公安漢孱陵/縣漢末劉備)
(屯於此改名公安唐屬江陵/府九域志在府南九十里)絶其糧道彦恭敗楚兵亦
走　劉守光既囚其父(事見上/四月)自稱盧龍留後遣使請
命秋七月甲午以守光為盧龍節度使同平章事　靜
海節度使曲裕卒(曲裕即/曲承裕)丙申以其子權知留後顥為
節度使(丙考異曰諸書不見顥於裕何親按薛史六月/  辰裕卒七月丙申以靜海行營司馬權知留)
(後曲顥起復為安南都護充節度使/既云起復知其子也行營當作行軍)　雷彦恭攻岳州
不克(雷彦恭既與楚攻荆南尋又/攻楚岳州可以見其反覆矣)　丙午賜河南尹張
全義名宗奭(帝舊名全忠故/更全義名宗奭)　辛亥以吳越王鏐兼淮
南節度使楚王殷兼武昌節度使各充本道招討制置
使(欲使兩浙湖南攻𢎞農王楊/渥先分授以楊氏所統二鎮)　晉周徳威壁於髙河
(髙河在潞州/屯留縣東南)康懐貞遣親騎都頭秦武將兵擊之武敗
(親騎梁之親/兵馬軍也)丁巳帝以亳州刺史李思安代懐貞為潞
州行營都統黜懐貞為行營都虞候思安將河北兵西
上(上黨地髙在河北諸鎮之/西故曰西上上時掌翻)至潞州城下更築重城(重/直)
(龍/翻)内以防奔突外以拒援兵謂之夾寨調山東民饋軍
糧徳威日以輕騎抄之(調徒弔翻/抄楚交翻)思安乃自東南山口
築甬道屬於夾寨(屬之/欲翻)徳威與諸將互往攻之排牆填
塹一晝夜間數十發梁兵疲於奔命夾寨中出芻牧者
徳威輙抄之於是梁兵閉壁不出　九月雷彦恭攻涔
陽公安(九域志江陵府公安縣/有涔陽鎮涔鋤針翻)髙季昌擊敗之(敗補/邁翻)彦
恭貪殘類其父(雷彦恭滿/之子也)專以焚掠為事荆湖間常被
其患(被皮/義翻)又附於淮南丙申詔削彦恭官爵命季昌與
楚王殷討之　蜀王㑹將佐議稱帝皆曰大王雖忠於
唐唐已亡矣此所謂天與不取者也馮涓獨獻議請以
蜀王稱制曰朝興則未爽稱臣(朝直遥翻爽乖也言若/唐朝復興則為臣之節)
(未乖/也)賊在則不同為惡王不從涓杜門不出(馮涓馮宿/之孫於唐)
(室既亡之後義存故主/眂韋莊張格輩有間矣)王用安撫副使掌書記韋莊之
謀帥吏民哭三日(帥讀/曰率)己亥即皇帝位(王建字光圖許/州舞陽人  考)
(異曰荘宗列傳太祖厭代建自帝於成都年號武成薛/史唐餘録天祐五年九月建自帝於成都年號武成九)
(國志此年七月即皇帝位明年改元宋庠紀年通譜天/祐四年秋稱帝次年改元歐陽史十國紀年天復七年)
(九月即位明年/改元今從之)國號大蜀辛丑以前東川節度使兼侍
中王宗佶為中書令韋莊為左散騎常侍判中書門下
事閬州防禦使唐道襲為内樞密使莊見素之孫也(韋/見)
(素天寳之/末為相)蜀主雖目不知書好與書生談論(好呼/到翻)粗曉
其理(粗坐/五翻)是時唐衣冠之族多避亂在蜀蜀主禮而用
之使修舉故事故其典章文物有唐之遺風(史言蜀王/起於卒伍)
(而能親/用儒生)蜀主長子校書郎宗仁幼以疾廢立其次子祕
書少監宗懿為遂王　冬十月髙季昌遣其將倪可福
㑹楚將秦彦暉攻朗州雷彦恭遣使乞降於淮南且告
急𢎞農王遣將泠業將水軍屯平江(泠盧經翻姓也平/江縣本漢羅縣地)
(後漢分立漢昌縣孫吳立漢昌郡後又為吳昌縣隋省/唐神龍元年分湘隂置昌江縣屬岳州五代改曰平江)
(葢後唐既滅梁楚人為之避廟諱昌字也九/域志平江縣在岳州東南二百五十七里)李饒將步
騎屯瀏陽以救之楚王殷遣岳州刺史許徳勲將兵拒
之泠業進屯朗口(朗水西南自辰錦州入朗州/界經州城入大江謂之朗口)徳勲使
善游者五十人以木枝葉覆其首(覆扶/又翻)持長刀浮江而
下夜犯其營且舉火業軍中驚擾徳勲以大軍進擊大
破之追至鹿角鎮擒業又破瀏陽寨擒李饒掠上髙唐
年而歸(唐天寳二年開山洞/置唐年縣屬鄂州)斬業饒於長沙市　十一
月甲申夾馬指揮使尹皓攻晉江猪嶺寨㧞之(梁西都/有夾馬)
(營江猪嶺在潞州長子/縣西由北路達雕窠嶺)　義昌節度使劉守文聞其弟
守光幽其父集將吏大哭曰不意吾家生此梟獍(梟堅/堯翻)
(不孝鳥也食母獍讀如/鏡破獍惡獸也食父)吾生不如死誓與諸君討之乃
發兵擊守光互有勝負天雄節度使鄴王紹威謂其下
曰守光以窘急歸國(窘巨隕翻謂上七月/劉守光遣使請命也)守文孤立無
援滄州可不戰服也乃遺守文書(遺唯/季翻)諭以禍福守文
亦恐梁乘虚襲其後戊子遣使請降以子延祐為質帝
拊手曰紹威折簡勝十萬兵(質音致折/之舌翻)加守文中書令
撫納之　初帝在藩鎮用法嚴將校有戰沒者所部兵
悉斬之謂之跋隊斬(將即亮翻校户教翻/䟦卜末翻又蒲末翻)士卒失主將
者多亡逸不敢歸帝乃命凡軍士皆文其面以記軍號
軍士或思鄉里逃去闗津輒執之(關往來必由之要處/津濟度必由之要處)
送所屬無不死者其鄉里亦不敢容由是亡者皆聚山
澤為盜大為州縣之患壬寅詔赦其罪自今雖文面亦
聴還鄉里盜減什七八　淮南右都押牙米志誠等將
兵度淮襲潁州克其外郭刺史張實據子城拒守　晉
王命李存璋攻晉州以分上黨兵勢十二月壬戍詔河
中陜州發兵救之(陜失/冉翻)　甲子詔發步騎五千救頴州
米志誠等引去　丁夘晉兵冦洺州(此救潞州/之遊兵也)　淮南
兵攻信州刺史危仔倡求救於吳越(危全諷以仔倡守/信州之地仔子之)
(翻倡音昌/又尺亮翻)
二年春正月癸酉朔蜀主登興義樓有僧抉一目以獻
蜀主命飯萬僧人以報之(抉於决翻/飯扶晚翻)翰林學士張格曰
小人無故自殘赦其罪已幸矣不宜復崇奨以敗風俗
(復扶又翻/敗補邁翻)蜀主乃止　丁丑蜀以韋莊為門下侍郎同
平章事　辛巳蜀主祀南郊壬午大赦改元武成　晉
王疽發於首病篤周徳威等退屯亂栁(亂栁在潞州/屯留縣界)晉
王命其弟内外蕃漢都知兵馬使振武節度使克寧監
軍張承業大將李存璋吳珙(珙居/勇翻)掌書記盧質立其子
晉州刺史存朂為嗣(臨考異曰五代史闕文世傳武皇/  薨以三矢付莊宗曰一矢討劉)
(仁恭汝不先下幽州河南未可圖也一矢擊契丹且曰/安巴堅與吾把臂而盟結為兄弟誓復唐家社稷今背)
(約附梁汝必伐之一矢滅朱溫汝能成善志死無恨矣/莊宗藏三矢於武皇廟庭及討劉仁恭命幕吏以少牢)
(告廟請一矢盛以錦囊使親將負之以為前驅凱旋之/日隨俘馘納矢於太廟伐契丹滅朱氏亦如之按薛史)
(契丹傳荘宗初嗣位亦遣使告哀賂以金繒求騎軍以/救潞州契丹荅其使曰我與先王為兄弟兒即吾兒也)
(寧有父不救子邪許出師㑹潞平而止廣本劉守光為/守文所攻屢求救於晉晉王遣將部兵五千救之然則)
(此時荘宗未與契丹及守光為仇也此蓋後人因莊宗/成功撰此事以誇其英武耳  余按晉王實怨燕與契)
(丹垂沒以屬荘宗容有此理莊宗之告哀於安巴堅與/遣兵救劉守光此兵法所謂將欲取之必固與之也其)
(心豈忘父之治命哉/觀後來之事可見已)曰此子志氣逺大必能成吾事爾
曹善教導之辛卯晉王謂存朂曰嗣昭厄於重圍(謂李/嗣昭)
(為梁兵圍於潞/州也重直龍翻)吾不及見矣俟葬畢汝與徳威輩速竭
力救之又謂克寧等曰以亞子累汝(累良/瑞翻)亞子存朂小
名也言終而卒(年五/十三)克寧綱紀軍府中外無敢諠譁
克寧久總兵柄有次立之勢(兄死弟及以長幼/之次有自立之勢)時上黨
圍未解軍中以存朂年少多竊議者人情忷忷(少詩照/翻忷許)
(勇/翻)存朂懼以位讓克寧克寧曰汝冡嗣也且有先王之
命誰敢違之將吏欲謁見存朂(見賢/遍翻)存朂方哀哭未出
張承業入謂存朂曰大孝在不墜基業多哭何為因扶
存朂出襲位為河東節度使晉王(張承業之扶李存朂/出嗣位猶張昭之於)
(孫權/也)李克寧首帥諸將拜賀(帥讀/曰率)王悉以軍府事委之
以李存璋為河東軍城使馬步都虞侯先王之時多寵
借胡人及軍士侵擾市肆(先王謂/李克用)存璋既領職執其尤
暴横者戮之(横户/孟翻)旬月間城中肅然　吳越王鏐遣兵
攻淮南甘露鎮以救信州(牽制淮南之兵使之/不得急攻危仔倡)　蜀中
書令王宗佶於諸假子為最長(王宗佶本姓甘王建為/忠武軍卒掠得之養以)
(為子及長為將數/有功長知兩翻)且恃其功專權驕恣唐道襲已為樞
密使宗佶猶以名呼之道襲心衘之而事之逾謹宗佶
多樹黨友蜀主亦惡之(惡烏/路翻)二月甲辰以宗佶為太師
罷政事(為王宗佶/見殺張本)　蜀以户部侍郎張格為中書侍郎
同平章事格為相多迎合主意有勝己者必以計排去
之(去羌吕翻為張/格亂蜀張本)　初晉王克用多養軍中壯士為子
寵遇如真子及晉王存朂立諸假子皆年長握兵心怏
怏不伏(長知兩翻/怏於兩翻)或託疾不出或見新王不拜李克寧
權位既重人情多向之假子李存顥隂説克寧曰(説式/芮翻)
(下/同)兄終弟及自古有之(殷人之制兄終弟及自周以來/父子相繼未有能易之者也李)
(存顥以殷制/動克寧耳)以叔拜姪於理安乎天與不取後悔無及
克寧曰吾家世以慈孝聞天下(聞音/問)先王之業茍有所
歸吾復何求(復扶/又翻)汝勿妄言我且斬汝克寧妻孟氏素
剛悍(悍下罕翻/又侯旰翻)諸假子各遣其妻入説孟氏(李克用義/兒百餘人)
(必不盡然獨存顥等為此/耳史槩言之曰諸假子)孟氏以為然且慮語泄及禍
數以迫克寧克寧性怯朝夕惑於衆言心不能無動又
與張承業李存璋相失數誚讓之(數所角翻/誚才笑翻)又因事擅
殺都虞侯李存質又求領大同節度使以蔚朔應州為
巡屬(唐末置應州領金城/混源二縣蔚紆勿翻)晉王皆聴之李存顥等為克
寕謀因晉王過其第(為于偽翻/過音戈)殺承業存璋奉克寧為
節度使舉河東九州附於梁(河東領并遼沁汾/石忻代嵐憲九州)執晉王
及太夫人曹氏送大梁太原人史敬鎔少事晉王克用
居帳下見親信(少詩/照翻)克寧欲知府中隂事召敬鎔密以
謀告之敬鎔陽許之入告太夫人太夫人大駭召張承
業指晉王謂之曰先王把此兒臂授公等如聞外間謀
欲負之但置吾母子有地勿送大梁自它不以累公(累/力)
(瑞/翻)承業惶恐曰老奴以死奉先王之命此何言也晉王
以克寧之謀告且曰至親不可自相魚肉吾茍避位則
亂不作矣承業曰克寧欲投大王母子於虎口不除之
豈有全理乃召李存璋吳珙及假子李存敬長直軍使
朱守殷使隂為之備壬戍置酒㑹諸將於府舍伏甲執
克寧存顥於座晉王流涕數之曰(數所/具翻)兒曏以軍府讓
叔父叔父不取今事已定奈何復為此謀(復扶又/翻下同)忍以
吾母子遺仇讐乎(遺唯季翻仇/讐謂梁也)克寧曰此皆䜛人交構
夫復何言是日殺克寧及存顥(李克寧之奉存朂初焉/非不忠順其後外揺於)
(䜛口内溺於悍妻以至變節而殺其身地/親而屬尊者居主少國疑之時可不戒哉)　癸亥酖殺
濟隂王於曹州追謚曰唐哀皇帝(年十七葬于濟隂縣/之定陶鄉濟子禮翻)
　甲子蜀兵入歸州(歸州荆南巡屬不地曰入/言入之而不能有其地)執刺史
張瑭　辛未以韓建為侍中兼建昌宫使　李思安等
攻潞州久不下士卒疲弊多逃亡晉兵猶屯余吾寨(前/漢)
(書地理志上黨郡有余吾縣章懐太子/賢曰余吾故城在潞州屯留縣西北)帝疑晉王克用
詐死欲召兵還恐晉人躡之乃議自至澤州應接歸師
且召匡國節度使劉知俊將兵趣澤州(趣七/喻翻)三月壬申
朔帝發大梁丁丑次澤州辛巳劉知俊至壬午以知俊
為潞州行營招討使　癸巳門下侍郎同平章事張文
蔚卒(蔚紆/勿翻)　帝以李思安久無功亡將校四十餘人士
卒以萬計更閉壁自守遣使召詣行在甲午削思安官
爵勒歸本貫充役(充役使充/齊民之役)斬監押楊敏貞晉李嗣昭
固守踰年(前年十二月李嗣昭入潞州去年五月康/懐貞始攻之至夾寨破則是年五月也)城
中資用將竭嗣昭登城宴諸將作樂流矢中嗣昭足(矢/中)
(竹仲/翻)嗣昭密㧞之座中皆不覺(李嗣昭登城宴樂示敵/以餘暇也中矢而密拔)
(之所以/安衆也)帝數遣使賜嗣昭詔諭降之(數所/角翻)嗣昭焚詔書
斬使者帝留澤州旬餘欲召上黨兵還遣使就與諸將
議之諸將以為李克用死余吾兵且退上黨孤城無援請
更留旬月以俟之(夾寨之敗/正坐此也)帝從之命増運芻糧以饋
其軍劉知俊將精兵萬餘人擊晉軍斬獲甚衆(劉知俊/之小捷)
(所以驕梁兵而殱之也/天之厭梁于此可見)表請自留攻上黨車駕宜還京
師帝以關中空虚慮岐人侵同華(岐人謂李/茂貞之兵)命知俊休
兵長子旬日退屯晉州俟五月歸鎮　蜀太師王宗佶
既罷相怨望隂畜養死士謀作亂(畜吁/玉翻)上表以為臣官
預大臣親則長子(長知/兩翻)國家之事休戚是同今儲貳未
定必生厲階陛下若以宗懿才堪繼承宜早行冊禮以
臣為元帥兼總六軍儻以時方艱難宗懿冲㓜臣安敢
持謙不當重事陛下既正位南面軍旅之事宜委之臣
下臣請開元帥府鑄六軍印征戍徴發臣悉專行太子
視膳於晨昏微臣握兵於環衛萬世基業惟陛下裁之
蜀主怒隱忍未發以問唐道襲對曰宗佶威望内外懾
服足以綂御諸將蜀主益疑之己亥宗佶入見(見賢/遍翻)辭
色悖慢(悖蒲妹翻/又蒲沒翻)蜀主諭之宗佶不退蜀主不堪其忿
命衞士撲殺之(撲弼角翻以華洪之得衆心猶不免於/禍况甘佶之驕恃輕脱哉其死宜矣)
貶其黨御史中丞鄭騫為維州司户衞尉少卿李綱為
汶川尉(綱古郎翻汶川漢綿虒地晉置汶川縣唐屬茂/州九域志在州南一百里玉壘山石紐山皆在)
(縣界汶/讀曰岷)皆賜死於路　初晉王克用卒周徳威握重兵
在外國人皆疑之晉王存朂召徳威使引兵還(還從宣/翻又如)
(字/)夏四月辛丑朔徳威至晉陽留兵城外獨徒步而入
伏先王柩哭極哀退謁嗣王禮甚恭衆心由是釋然(史/言)
(周徳威臨敵/勇而事上敬)　癸卯門下侍郎同平章事楊渉罷為右
僕射以吏部侍郎于兢為中書侍郎翰林學士承㫖張
䇿為刑部侍郎並同平章事兢琮之兄子也(于琮見唐/宣紀僖紀)
　夾寨奏余吾晉兵已引去帝以援兵不能復來(復扶/又翻)
(下/同)潞州必可取丙午自澤州南還壬子至大梁梁兵在
夾寨者亦不復設備(兵不可以無備也有備無患今梁/之為兵也主驕於上將惰于下其)
(敗宜/矣)晉王與諸將謀曰上黨河東之藩蔽無上黨是無
河東也(潞州上/黨郡)且朱温所憚者獨先王耳聞吾新立以
為童子未閑軍旅(閑習/也)必有驕怠之心若簡精兵倍道
趣之(趣七喻/翻下同)出其不意破之必矣取威定霸(左傳晉先/軫之言)
在此一舉不可失也張承業亦勸之行乃遣承業及判
官王緘乞師於鳯翔(岐王李茂/貞據鳯翔)又遣使賂契丹王阿保
機求騎兵岐王衰老兵弱財竭竟不能應晉王大閲士
卒以前昭義節度使丁㑹為都招討使(丁㑹以潞州降/晉見二百六十)
(四卷唐昭宣/帝天祐三年)甲子帥周徳威等發晉陽(帥讀/曰率)　淮南遣
兵寇石首(唐武徳四年分華容縣置石首縣取縣北石/首山而名屬江陵府九域志在府東南二百)
(里孫鑑曰自安陸至竟陵兩驛皆平地南至大江並無/丘陵之阻度江至石首始有淺山謂之竟陵陵至此而)
(竟謂之石首石/至此而首也)襄州兵敗之於瀺港(瀺士咸翻敗/補邁翻下同)又遣
其將李厚將水軍萬五千趣荆南髙季昌逆戰敗之於
馬頭(荆南治江陵在江北南/岸曰馬頭岸正對沙市)　己巳晉王軍於黄碾距
上黨四十五里(黄碾村在潞州潞/城縣碾紐善翻)五月辛未朔晉王伏
兵三垂岡下(三垂岡在屯/留縣東南)詰旦大霧(詰去/吉翻)進兵直抵夾
寨梁軍無斥候不意晉兵之至將士尚未起軍中驚擾
晉王命周徳威李嗣源分兵為二道徳威攻西北隅嗣
源攻東北隅填塹燒寨鼓譟而入梁兵大潰南走招討
使符道昭馬倒為晉人所殺失亡將校士卒以萬計(校/户)
(教/翻)委弃資粮器械山積周徳威等至城下呼李嗣昭曰
先王已薨今王自來破賊夾寨賊已去矣可開門嗣昭
不信曰此必為賊所得使來誑我耳欲射之(誑居况翻/射而亦翻)
左右止之嗣昭曰王果來可見乎王自往呼之嗣昭見
王白服大慟幾絶(氣幾絶也/幾居依翻)城中皆哭遂開門初徳威
與嗣昭有隙晉王克用臨終謂晉王存朂曰進通忠孝
吾愛之深今不出重圍(重直/龍翻)豈徳威不忘舊怨邪汝為
吾以此意諭之若潞圍不解吾死不瞑目(為于偽翻瞑/莫定翻閉目)
(也/)進通嗣昭小名也晉王存朂以告徳威徳威感泣由
是戰夾寨甚力既與嗣昭相見遂歡好如初(好呼/到翻)康懐
貞以百餘騎自天井關遁歸帝聞夾寨不守大驚既而
歎曰生子當如李亞子克用為不亡矣至如吾兒豚犬
耳詔所在安集散兵周徳威李存璋乗勝進趣澤州(趣/七)
(喻/翻)刺史王班素失人心衆不為用龍虎綂軍牛存節自
西都將兵應接夾寨潰兵(龍虎軍即唐龍武軍號梁受/唐禪改武為虎王漙五代㑹)
(要曰開平元年四月改左右長直為/左右龍虎軍又梁以洛陽為西都)至天井關謂其衆
曰澤州要害地不可失也雖無詔㫖當救之衆皆不欲
曰晉人勝氣方鋭且衆寡不敵存節曰見危不救非義
也畏敵彊而避之非勇也遂舉䇿引衆而前(䇿馬/䇿也)至澤
州城中人已縱火諠譟欲應晉王班閉牙城自守存節
至乃定(行考異曰歐陽史云存節從康懐貞攻潞州為/  營排陳使晉兵已破夾城存節以餘兵歸行)
(至天井關聞晉兵攻澤州而救之梁列傳澤州將䧟河/南尹張宗奭召龍虎綂軍牛存節謀之存節帥本軍及)
(右神武羽林等軍往應接上黨回師至天井關即引衆/前救澤州薛史亦同按存節若自夾城遁歸則先過澤)
(州後至天井關豈得已過而返/救之也今從梁列傳及薛史)晉兵尋至縁城穿地道
攻之存節晝夜拒戰凡旬有三日劉知俊自晉州引兵
救之(先是命劉知俊休兵晉州九域志/晉州東南至澤州三百一十里)徳威焚攻具退
保髙平(髙平漢泫氏縣地後魏置髙平縣唐屬澤州九/域志在州東北八十三里  考異曰莊宗列傳)
(云李存璋進攻澤州刺史王班/弃城而去澤潞皆平今不取)晉王歸晉陽休兵行賞
以周徳威為振武節度使同平章事命州縣舉賢才黜
貪殘寛租賦撫孤窮伸寃濫禁姦盗境内大治(治直/吏翻)以
河東地狹兵少乃訓練士卒令騎兵不見敵無得乗馬
部分已定無得相踰越及留絶以避險(分扶問翻踰越/謂左軍不得越)
(右軍後部不得踰前部之類留絶謂軍行須/聨屬不得或留止而中絶或避險而不整)分道並進
期㑹無得差晷刻(後期必斬軍法也晷居洧翻日景也/期以日中日晷過中而不至則為差)
(餘以類推晝/夜分百刻)犯者必斬故能兼山東取河南由士卒精
整故也初晉王克用平王行瑜(見二百六十卷唐/昭宗乾寧二年)唐昭
宗許其承制封拜時方鎮多行墨制王耻與之同每除
吏必表聞至是晉王存朂始承制除吏晉王徳張承業
(徳其除李/克寧之難)以兄事之每至其第升堂拜母賜遺甚厚(遺/唯)
(季/翻)潞州圍守歴年士民凍餒死者大半市里蕭條李嗣
昭勸課農桑寛租緩刑數年之間軍城完復(史究言李/嗣昭鎮潞)
(之績/效)　靜江節度使同平章事李瓊卒(李瓊取靜江見/二百六十二卷)
(唐昭宗光/化三年)楚王殷以其弟永州刺史存知桂州事　壬
申更以許州忠武軍為匡國軍同州匡國軍為忠武軍
陜州保義軍為鎮國軍(更工衡翻/陜失冉翻)　乙亥楚兵冦卾州
淮南所署知州秦裴擊破之　淮南左牙指揮使張顥
右牙指揮使徐温專制軍政𢎞農威王心不能平(楊渥/諡威)
(王/)欲去之而未能(去羌/吕翻)二人不自安共謀弑王分其地
以臣於梁戊寅顥遣其黨紀祥等弑王於寢室(曰考異/  吳録)
(顥使紀祥陳暉黎璠孫殷等執渥于寢室弑之不言徐/温蓋徐鉉為温諱耳薛史因之而江南别録有獨用左)
(衙兵事歐陽史云温顥共遣盗殺渥約分其地以臣於/梁按温與顥分掌牙兵温若不同謀顥必不敢獨弑渥)
(今從江南别録十團紀年張顥欲稱淮南留後送欵於/梁以淮南易蔡州節制徐温曰揚州距汴州往返僅三)
(千里軍府踰月無主必亂不若有所立然/後圖之按顥稱留後則有主矣今不取)詐云暴死(年/二)
(十/三)己夘顥集將吏於府庭夾道及庭中堂上各列白刃
令諸將悉去衞從然後入(去羌呂翻/從才用翻)顥厲聲問曰嗣王
已薨軍府誰當主之三問莫應顥氣色益怒幕僚嚴可
求前密啓曰軍府至大四境多虞非公主之不可然今
日則恐大速顥曰何謂速也可求曰劉威陶雅李遇李
簡(劉威在廬州陶雅在歙州/李遇在宣州李簡在常州)皆先王之等夷公今自立
此曹肯為公下乎不若立㓜主輔之諸將孰敢不從顥
黙然久之可求因屏左右(屏必郢翻/又卑正翻)急書一紙置袖中
麾同列謂使宅賀(節度使所居為使宅賀/者欲賀新君使疏吏翻)衆莫測其所
為既至可求跪讀之乃太夫人史氏教也(按路振九國/志渥母史氏)
(封武昌郡君蓋渥嗣/位後尊為太夫人)大要言先王創業艱難(此一叚凡/言先王皆)
(指楊/行密)嗣王不幸早世隆演次當立諸將宜無負楊氏善
輔導之辭㫖明切顥氣色皆沮以其義正不敢奪遂奉
威王弟隆演稱淮南留後東面諸道行營都綂(楊隆演/字鴻源)
(行密第三子薛史及路振/九國志皆以隆演為渭)既罷副都綂朱瑾詣可求所
居曰瑾年十六七即横戈躍馬衝犯大敵未嘗畏懾(懾/之)
(渉/翻)今日對顥不覺流汗公面折之如無人(折之/舌翻)乃知瑾
匹夫之勇不及公逺矣因以兄事之顥以徐温為浙西
觀察使鎮潤州嚴可求説温曰(説式芮/翻下同)公捨牙兵而出
外藩顥必以弑君之罪歸公温驚曰然則奈何可求曰
顥剛愎而暗於事公能見聴請為公圖之(復扶又翻/為于偽翻)時
副使李承嗣(李承嗣時為淮/南行軍副使)參預軍府之政可求又説
承嗣曰顥凶威如此今出徐於外意不徒然恐亦非公
之利承嗣深然之可求往見顥曰公出徐公于外人皆
言公欲奪其兵權而殺之多言亦可畏也顥曰右牙欲
之(右牙者以/官稱徐温)非吾意也業已行矣(事已成/為業)奈何可求曰
止之易耳(易以/䜴翻)明日可求邀顥及承嗣俱詣温可求瞋
目責温曰(瞋昌/真翻)古人不忘一飯之恩况公楊氏宿將今
㓜嗣初立多事之時乃求自安於外可乎温謝曰茍諸
公見容温何敢自專由是不行顥知可求隂附温夜遣
盗刺之(刺七/亦翻)可求知不免請為書辭府主(府主謂/隆演也)盜執
刀臨之可求操筆無懼色(操七/刀翻)盜能辨字見其辭㫖忠
壯曰公長者(長知/兩翻)吾不忍殺掠其財以復命曰捕之不
獲顥怒曰吾欲得可求首何用財為温與可求謀誅顥
可求曰非鍾泰章不可泰章者合肥人時為左監門衞
將軍(國考異曰吳紀作鍾章十/  紀年作鍾泰章今從之)温使親將翟䖍告之(翟/直)
(格翻/姓也)泰章聞之喜密結壯士三十人夜刺血相飲為誓
(刺七亦翻/飲于禁翻)丁亥旦直入斬顥於牙堂(牙堂左右牙指/揮使治事之所)并
其親近温始暴顥弑君之罪(暴者發露其/罪音如字)轘紀祥等於
市(轘音患/車裂也)詣西宫白太夫人(廣陵西宫楊行密/妃史夫人居之)太夫人
恐懼大泣曰吾兒冲㓜禍難如此(難乃/旦翻)願保百口歸廬
州公之惠也温曰張顥弑逆不可不誅夫人宜自安初
温與顥謀弑威王温曰參用左右牙兵心必不一不若
獨用吾兵顥不可温曰然則獨用公兵顥從之至是窮
治逆黨皆左牙兵也由是人以温為實不知謀也(原情/定罪)
(徐温宜與張顥同科而徐温得免弑君之/名遂專吳國之政殆天啟之也治直之翻)隆演以温為
左右牙都指揮使軍府事咸取决焉以嚴可求為揚州
司馬温性沈毅(沈持/林翻)自奉簡儉雖不知書使人讀獄訟
之辭而决之皆中情理(中竹/仲翻)先是張顥用事(先悉/薦翻)刑罰
酷濫縱親兵剽奪市里(剽匹/妙翻)温謂嚴可求曰大事已定
吾與公輩當力行善政使人解衣而寢耳乃立法度禁
彊暴舉大綱軍民安之(古人有言盗亦有道然盗貨者/小盗也盗國者大盗也觀徐温)
(之盗國斯言/豈欺我哉)温以軍旅委嚴可求以財賦委支計官駱
知祥(支計官猶天臺/度支郎之任也)皆稱其職(稱尺/證翻)淮南謂之嚴駱
己丑契丹主安巴堅遣使隨髙頎入貢(髙頎報使契丹/見上卷五月)
且求冊命(夷狄覘國勢而為去來彼/以梁為彊則其背晉宜矣)帝復遣司農卿渾
特(復扶又翻渾特人姓名/渾户昆翻又户本翻)賜以手詔約共滅沙陀乃行
封冊　壬辰夾寨諸將詣闕待罪皆赦之(夾寨以辛未/敗壬辰諸將)
(方詣闕待罪/經二十二日)帝賞牛存節全澤州之功以為六軍馬步
都指揮使　雷彦恭引沅江環朗州以自守(沅水逕朗/州城南去)
(城二十步/環音宦)秦彦暉頓兵月餘不戰彦恭守備稍懈(懈古/隘翻)
彦暉使禆將曹徳昌帥壯士夜入自水竇(帥讀/曰率)内外舉
火相應城中驚亂彦暉鼓譟壊門而入(壊音/怪)彦恭輕舟
奔廣陵(雷滿唐僖宗中和元年據朗州傳至彦恭而亡/  考異曰梁太祖實録云丁酉朗州軍前奏捷)
(彦恭没溺于/江今從紀年)彦暉虜其弟彦雄送于大梁淮南以彦恭
為節度副使先是澧州刺史向瓌與彦恭相表裏至是
亦降於楚(向瓌亦以中和/元年據澧州)楚始得澧朗二州(其後破楚/者亦澧朗)
(之兵/也)　蜀主遣將將兵㑹岐兵五萬攻雍州(梁受禪改/京兆府為)
(雍州大安府/雍於用翻)晉張承業亦將兵應之六月壬寅以劉知
俊為西路行營都招討使以拒之　金吾上將軍王師
範家於洛陽朱友寧之妻泣訴於帝曰陛下化家為國
宗族皆䝉榮寵妾夫獨不幸因王師範叛逆死於戰塲
(朱友寧死見二百六十/四卷唐昭宗天復三年)今仇讐猶在妾誠痛之帝曰朕
幾忘此賊(幾居/依翻)己酉遣使就洛陽族之使者先鑿阬於
第側乃宣敕告之師範盛陳宴具與宗族列坐謂使者
曰死者人所不免况有罪乎予不欲使積尸長㓜無序
酒既行命自㓜及長引於阬中戮之死者凡二百人
丙辰劉知俊及佑國節度使王重師大破岐兵于幕谷
(幕谷即/漠谷)晉蜀兵皆引歸　蜀立遂王宗懿為太子(為宗/懿不)
(終張/本)　帝欲自將撃潞州丁卯詔㑹諸道兵　湖南判
官髙郁請聴民自采茶賣於北客收其征以贍軍楚王
殷從之秋七月殷奏於汴荆襄唐郢復州置回圖務(回/圖)
(務猶今之/回易場也)運茶於河南北賣之以易繒纊戰馬而歸(繒/慈)
(陵翻纊/古謗翻)仍歲貢茶二十五萬斤詔許之湖南由是富贍
　壬申淮南將吏請於李儼承制授楊隆演淮南節度
使東面諸道行營都綂同平章事𢎞農王(李儼承制事/始二百六十)
(三卷唐昭宗/天復二年)鍾泰章賞薄(殺張顥/之賞也)泰章未嘗自言後踰
年因醉與諸將爭言而及之或告徐温以泰章怨望請
誅之温曰是吾過也擢為滁州刺史
　
　
　
　
　
　
　
　
　
　
　
　
　
　
　資治通鑑卷二百六十六
