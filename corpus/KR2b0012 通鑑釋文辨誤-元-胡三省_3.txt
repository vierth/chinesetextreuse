
　通鑑釋文辯誤卷二　　　宋　胡三省　撰
　　　通鑑十七(凡二條/)
武帝建元元年上雅嚮儒術嬰蚡俱好儒雅推轂代趙
綰為御史大夫蘭陵王臧為郎中令
　史炤釋文曰言薦舉人如車轂之運轉(費本/同)余謂炤
　説未為精當此言推車轂者主於進薦賢者亦主於
　進故以薦賢為推轂
三年鄠杜令欲執之
　費本注曰鄠杜古杜伯國京兆邑後宣帝改曰杜陵
　余按漢書地理志鄠縣屬右扶風古有扈氏之國杜
　縣屬京兆古杜伯國不可以鄠縣并為杜伯之國又
　不可并以為屬京兆
　　　通鑑十八(凡三條/)
元光三年田蚡奉邑食鄃
　海陵本釋文曰鄃音俞余按漢書音義鄃音輸音俞
　非
五年關益斥西至沫若水南至牂柯為徼
　史炤釋文曰謂以木石水為界也西南之徼猶北方
　之塞(費本/同)余按史炤盖因顔師古注鄧通𫝊而為之
　説鄧通𫝊曰人有告通盜出徼外鑄錢師古注云東
　北謂之塞西南謂之徼塞者以障塞為名徹者取邀
　遮之義然余考漢書匈奴𫝊單于請罷邉備塞吏卒
　侯應上議曰孝武攘匈奴於幕北建塞徼起亭隧築
　外城列屯戍而守之是北方之塞亦謂之徼也朝鮮
　𫝊曰朝鮮屬遼東外徼是東方之塞亦謂之徼也師
　古殆考之未精詳而史炤又依以為説而所謂以木
　石水為界者亦本於侯應之議應之議曰起塞以来
　或因山巖石木柴僵落谿谷水門稍稍平之卒徒築
　治此正言建塞徼於北方以備匈奴者也豈特西南
　謂之徼哉直言徼以邀遮為義豈不簡而當乎
元朔二年蓼侯孔臧
　史炤釋文曰蓼音六邑名屬六安國余按漢書地理
　志六縣蓼縣皆屬六安國春秋文五年楚滅蓼及六
　皆臯陶後也陸德明經典釋文蓼音了未嘗有六音
　海陵本亦因史炤而誤
　　　通鑑十九(凡二條/)
五年都尉韓説為龍頟侯
　史炤釋文曰頟鄂格切平原邑余按班志平原郡有
　龍頟侯國注云頟音洛若從鄂格切則是額字史炤
　殆不考字書也三十二卷成帝綏和元年誤與此同
校尉李朔為渉軹侯
　史炤釋文曰軹河内邑余按班史衛青𫝊作陟軹侯
　功臣表作軹侯食邑於齊郡之西安非河内之軹縣
　也
　　　通鑑二十(凡三條/)
元鼎二年置均輸以通貨物
　史炤釋文曰委輸也謂諸有當輸於官者又均輸之
　余按班史時置均輸官於郡國令逺方各以其物而
　灌輸置平凖於京師通受天下委輸貴則賣之賤則
　買之使富商大賈無所牟大利均輸置於郡國平凖
　置於京師均平也斟酌物價貴賤而適其均平使民
　無甚貴甚賤之患唐劉晏正得此法非當輸於官又
　均輸之也又鹽鐵論云郡國諸侯各以其方物貢輸
　往来多苦惡不償其費置輸官以相紹運名曰均輸
伏波將軍路博徳出桂陽下湟水(伐南/越事)
　史炤釋文曰湟水名在金城臨羌塞外余按水經云
　洭水過臨洭縣南出洭浦關為桂水山海經以洭水
　為湟水徐廣曰湟水一名洭水出桂陽通四㑹此路
　博德伐南越出桂陽而下湟水者也若金城臨羌之
　湟水則趙充國伐羌所度者非路博德所下之湟水
　也
甲為下瀨將軍下蒼梧
　史炤釋文曰瀨水名在越地余按臣瓉漢書注曰瀨
　湍也呉越謂之瀬中國謂之磧伍子胥書有下瀨船
　則瀨非越地水名也
　　　通鑑二十一(凡一條/)
太初三年上邽騎士趙弟
　費本注曰古邽戎國武帝開之置上邽縣屬隴西郡
　余按史記秦武公十年伐邽冀戎初縣之漢書地理
　志隴西郡有上邽縣應劭注云即邽戎邑也則上邽
　縣乃秦武公所置非漢武帝開置也
　　　通鑑二十三(凡二條/)
昭帝始元二年二王不復肻㑹龍城匈奴始衰
　史炤釋文曰西方胡皆事龍神故名大㑹處為龍城
　(費本/同)余按漢書匈奴𫝊匈奴諸王長少歳正月㑹單
　于庭祠五月大㑹龍城祭其先天地鬼神秋馬肥大
　㑹蹛林皆㑹祭處也匈奴非西方胡且三處皆其㑹
　祭之地不應龍城獨以事龍神得名其説殊為未通
元鳯元年賜燕王旦謚曰刺王
　史炤釋文曰刺七賜切余謂當音来逹翻謚法暴戾
　無親曰刺言其所為乖刺無親親之義也
　　　通鑑二十五(凡一條/)
宣帝元康四年先零䍐开乃解仇作約
　史炤釋文曰䍐羌开羌皆西羌别種漢破滅之置縣
　以其人處於地因以名之屬天水郡余按漢書注蘇
　林曰䍐开在金城南顔師古曰䍐开羌之别種也下
　言遣开豪雕庫宣天子至德䍐开之屬皆聞知明詔
　下又云河南大开小开則䍐羌开羌種落殊矣而地
　理志天水郡有䍐开縣盖以此二種羌来降處之此
　地因以名縣以此觀之䍐开種落實在金城河南其
　有来降者處之天水郡界内因置䍐开縣河南之種
　落固自若也元康之時先零䍐开解仇作約者皆在
　金城塞外非在天水郡䍐开縣者也
　　　通鑑二十六(凡二條/)
神爵元年伯牙操遞鍾
　史炤釋文曰晉灼曰遞音遞迭之遞二十四鍾各有
　節奏擊之不常故曰遞鍾琴名也余按漢書注諸家
　之説不同晉灼之注止於曰遞臣瓚駁之曰楚辭云
　奏伯牙之號鍾號鍾琴名也馬融笛賦曰號鍾高調
　伯牙以善鼓琴名不聞其能擊鍾也師古曰琴名是
　也字旣作遞則與楚辭不同不得即讀為號當依晉
　音耳合而觀之晉灼本無鍾琴名也四字史炤乃牽
　臣瓚注四字合為晉灼注使後學不得參考諸家之
　異同而折衷之不已誣乎
辛武賢奏合撃䍐开在鮮水上者
　史炤釋文曰山海經云北鮮之山鮮水出焉北流注
　于余吾余按漢書武帝紀匈奴逺其累重於余吾水
　北顔師古注云余吾水在朔方北山海經云北鮮之
　山鮮水出焉北流注于余吾師古葢以此鮮水在匈
　奴中非䍐开所居之鮮水也漢書羌豪獻鮮水海地
　於王莽置西海郡即䍐开所居之鮮水
　　　通鑑二十七(凡二條/)
甘露元年魏和意任昌至烏孫謀誅狂王(云云/)漢遣張
遵收和意昌係瑣
　史炤釋文曰係繋束也瑣銀鐺也余按漢書西域𫝊
　趙德使罽賓與其王隂末赴相失隂末赴鎖琅當德
　顔師古注曰琅當長鎖也若今之禁繫人鎖也史炤
　葢引此以釋瑣而誤寫為銀鐺耳
二年上行幸萯陽宫屬玉觀
　史炤釋文曰晉灼曰屬玉鳥鵁鶄以名觀也余按晉
　灼注本云屬玉水鳥似鵁鶄省水字與似字便失文
　意
　　　通鑑三十(凡一條/)
成帝河平元年竒請它比日以益滋
　海陵本釋文曰比必寐切謂引它類以比附之余謂
　釋文所謂引它類以比附之止依顔師古注今法家
　讀比附之比如字師古注亦無音翻若以為比例之
　比則當音毗至翻音必寐切者乃比及之比愈非本
　文之義
　　　通鑑三十一(凡二條/)
陽朔四年烏孫小昆彌烏就屠子拊離代立
　史炤釋文曰拊離烏孫小昆彌種名余按昆彌者烏
　孫王號也烏孫國有大小昆彌烏就屠者小兒彌之
　名拊離乃烏就屠之子之名非種名也通鑑本文甚
　明何必曲為之説
鴻嘉二年博士行大射禮有飛雉集于庭
　史炤釋文曰爾雅曰雉絶有力奮余謂爾雅釋雉之
　異名奮其一也史炤以奮釋飛雉不亦拘乎
　　　通鑑三十三(凡一條/)
哀帝建平元年郎中令泠褒
　史炤釋文曰泠姓也顔師古音廖(費本/同)余按漢書音
　義師古音零廖字乃𫝊寫者誤以零為廖耳炤不能
　察也
　　　通鑑三十四(凡一條/)
四年董賢起冢内為便房外為徼道
　史炤釋文曰徼道小道也(費本/同)余謂徼道者徼廵之
　道為小道環遶便房之外以徼廵故曰徼道雖是小
　道實以徼廵取義朱子云徼伺察也天下道路除逵
　衢康莊之外皆小道也豈可皆以徼道名哉
　　　通鑑三十五(凡一條/)
平帝元始二年去胡来王唐兜
　史炤釋文曰唐兜西域國也號為去胡来王謂去胡
　而来降漢余按漢書西域𫝊婼羌國王號去胡来王
　則唐兜乃去胡来王之名非國名也觀下文斬唐兜
　可見非國名矣
　　　通鑑三十六(凡二條/)
四年羌豪獻鮮水海允谷鹽池
　史炤釋文曰允音鉛(海陵/本同)余按漢書音義惟允吾縣
　音鉛牙允街縣音鉛街此外無音
王莽初始元年莽母功顯君死自以居攝踐祚奉漢大
宗之後為功顯君緦縗弁而加麻環絰如天子弔諸侯
服凡壹弔再㑹
　史炤釋文曰絰首戴也以苴麻為之謂之環者言其
　輕細如環之形(費本/同)余按䘮服以情之輕重為等苴
　麻之絰重服也左𫝊齊晏桓子卒晏嬰縗麤斬苴絰
　帶杖菅屨杜預注曰苴麻之有子者取其麤也周禮
　王為諸侯緦縗弁而加環絰同姓則麻異姓則葛王
　莽自以居攝踐祚不為母服䘮服天子弔諸侯之服
　以壹弔再㑹而已安肻以苴麻為絰乎記檀弓叔仲
　皮死其子子栁之妻衣縗而繆絰叔仲衍請繐縗而
　環絰鄭注云繆絰士妻為舅姑之服也環絰弔服之
　絰也時婦人好輕細而多服此者孔頴逹正義曰繆
　絰謂絞麻為絰繆謂兩股相交也五服之絰皆然惟
　弔服環絰不繆耳環絰者一股所謂纒絰也此即輕
　細如環之義史炤所謂輕細如環者本顔師古之説
　既言輕細安得以苴麻為之乎
　　　通鑑三十七(凡一條/)
天鳯元年和親侯歙者王昭君兄子歙也中部都尉以
聞
　史炤釋文曰歙事王莽為中部都尉余按通鑑上文
　此時匈奴遣人之西河虎猛制虜塞下告塞吏曰欲
　見和親侯和親侯者王昭君兄子歙也中部都尉以
　聞詳考文理歙葢事王莽為和親侯時在長安中部
　都尉乃西河中部都尉以匈奴来告之事聞於莽非
　歙為中部都尉也
　　　通鑑三十八(凡一條/)
地皇三年莽教民煑艸木為酪
　史炤釋文曰酪乳漿也余按乳酪之酪真酪也莽令
　煑艸木為酪則非乳漿服䖍注曰煑木實如淳注曰
　作杏酪之屬也此皆依煑艸木而為之説
　　　通鑑三十九(凡三條/)
更始元年莽紺袀服
　史炤釋文曰偏裻謂之袀戎衣也紺青色以為袀衣
　章懷注袀純也純為紺服其説非是(費本/同)余按裻衣
　背縫也左思魏都賦襲偏裻以䜋列偏裻固是戎衣
　然非袀服也史記趙世家王夢衣偏裻之衣正義曰
　杜預云偏左右異色裻在中左右異故曰偏葢偏裻
　自衣背縫中分左右各一色左𫝊所謂太子帥師公
　衣之偏衣者也袀服之袀音均左𫝊所謂均服振振
　取虢之旂陸徳明曰均字書作袀袀之為義純也説
　有根據未可厚非此説乃師古之説章懷注後漢書
　後漢書不載莽袀服事以此説為章懷之説亦非是
二年吏民惶恐屬縣屯聚建等不能下
　史炤釋文曰屬附也言附縣而屯聚余按通鑑上文
　申屠建揚言三輔兒大黠共殺其主吏民聞此言惶
　恐不自安故三輔之屬縣皆屯聚以自保若以為附
　縣而屯聚其説穿鑿
驃騎大將軍宗佻為潁隂王
　史炤釋文曰佻它彫切説文遷廟也余按遷廟之祧
　從示從兆此宗佻乃人姓名史炤誤矣
　　　通鑑四十(凡一條/)
光武建武元年立秋日貙膢時
　史炤釋文曰膢龍珠切説文臘祭也(海陵/本同)余按章懷
　太子賢後漢書注引前書音義曰貙獸以立秋日祭
　獸王者亦以此日出獵用祭宗廟冀州北郡以八月
　作飲食曰膢其俗語曰膢臘社伏乃是祭之四名膢
　祭於秋臘祭於冬烏得謂膢為臘祭乎又按説文云
　膢楚俗以二月祭飲食也未嘗以膢為臘祭史言以
　立秋日貙膢是貙膢明為立秋日之祭不待辯而可
　以知炤之妄矣章懷注膢音婁後漢書禮儀志有貙
　劉劉婁音近
　　　通鑑四十一(凡一條/)
五年耿弇追張歩至鉅昧水上
　史炤釋文曰昧如字一名巨洋水在樂安國(海陵/本同)余
　按章懷太子賢注曰巨洋水在今青州壽光縣西水
　經注巨洋水出朱虚縣東太山袁宏謂之鉅昧王韶
　謂之巨蔑北過臨朐縣東又北過劇縣西耿弇追破
　張歩處也又東北過壽光縣西又東北入于海是水
　自發源至劇縣皆屬北海齊二國界至壽光始屬樂
　安國界耿弇破張歩於劇縣西未至樂安國界也昧
　音莫葛翻其字從日從末非昧字也
　　　通鑑四十二(凡二條/)
六年詔曰倉卒蕪蔞亭豆粥
　海陵本釋文曰蔞力無切余按章懷註蔞力于翻海
　陵本音非
與小兒共槽櫪而食
　史炤釋文曰果木華實相半曰槽櫪㯕椑也博雅木
　下支謂之椑㯕余謂飼獸之食器曰槽櫪馬櫪也共
　槽櫪而食者以犬馬為諭也何必為僻詭之説以疑
　誤後學
　　　通鑑四十三(凡二條/)
十二年參狼羌與諸種寇武都
　海陵本釋文曰參所含切至四十九巻安帝永初二
　年滇零招集武都參狼則曰參所今切然則二音將
　何從乎若以分野言之參星在梁益之分音所今翻
　為是
十五年封皇子輔為右翊公
　史炤釋文曰右馮翊也(費本/同)余按漢三輔左馮翊右
　扶風未嘗有右馮翊也右翊封國史無所考不可妄
　引以為釋
　　　通鑑四十四(凡一條/)
中元二年初燒當羌豪滇良
　史炤釋文曰滇良益州西夷(費本/同)余按後漢書西羌
　𫝊羌無弋爰劒𤣥孫研居湟中最豪健羌中號其種
　為研種研之十三世孫燒當復豪徤更以燒當為種
　號滇良者燒當之𤣥孫也世居河北大允谷既破先
　零奪居大榆中地此所謂湟中羌去益州甚逺烏得
　謂之益州西夷乎
　　　通鑑四十五(凡四條/)
明帝永平三年湯以六事自責(云云/)苞苴行邪
　史炤釋文曰苞説文艸也以為麤履從包取其藏物
　苴履中艸亦包也余按此苞苴謂人以苞苴相問遺
　者也記曲禮凡以弓劒苞苴問人者鄭注云問猶遺
　也苞苴裹魚肉或以葦或以茅陸德明曰苞裹也苴
　藉也孔頴達曰既夕禮葦苞長三尺内則云炮取豚
　編萑以苴之是編萑葦以裹魚及肉也亦兼容它物
　故禹貢云厥包橘柚孔叢子曰吾於木瓜之惠見苞
　苴之禮行是也先儒解苞苴之義甚明史炤特為怪
　迂以罔世通鑑之罪人也
八年耿固請置度遼將軍屯五原以防南匈奴逃亡
　史炤釋文曰遼水在幽州之域謂出師當度遼水也
　余按昭帝時霍光以范明友為度遼將軍以伐烏桓
　時烏桓居遼東遼西塞外故霍光命將以度遼為號
　謂出師當度遼水也今請置度遼將軍屯五原而亦
　以出師當度遼水為說則不通矣葢建武之後匈奴
　分而烏桓鮮卑盛先是漢嘗命范明友以度遼將軍
　破烏桓匈奴亦自是衰故復以是號命將使屯五原
　既以防南部之逃亡亦以是號懾服北部及東胡之
　心使不敢招誘南部之衆耳
十四年寒朗以劉建等物色問顔忠王平二人錯㦍不
能對
　史炤釋文曰錯倉各切或作䇎竦也㦍逆各切相遇
　驚也或作愕(海陵/本同)余按章懷注曰錯㦍猶倉卒也錯
　音七故翻㦍音五故翻又考字書䇎且略切竦也驚
　也與錯字不同倉各切
杅水脯糒
　海陵本釋文曰糒歩拜切乾餱也余按糒音平祕翻
　海陵本音非
　　　通鑑四十六(凡二條/)
章帝建初二年倉頭衣綠褠領袖正白
　史炤釋文曰褠臂衣即臂韝也余謂史炤因章懷注
　而誤也按字書臂韝之韝旁從韋此所謂綠褠綠單
　衣也下文言領袖正白則為單衣之褠而非臂韝之
　韝明矣
元和元年支拄橋梁
　史炤釋文作支柱竹主切余按通鑑正文乃是支拄
　拄字從手不從木音竹柱翻
　　　通鑑四十七(凡二條/)
章和元年羌迷唐據大小榆谷以叛
　史炤釋文曰榆溪名水注溪曰谷西羌中有大小二
　谷也(海陵/本同)余按水經河水逕西海郡南又東逕允川
　而歴大榆小榆谷北二榆土地肥美羌所依阻也榆
　溪在上郡水經注曰榆林山即漢書所謂榆溪舊塞
　也自溪以西悉榆柳之藪縁沙陵屇龜兹縣亦謂之
　長榆王恢云樹榆為塞者此地也詳而考之榆溪自
　是榆溪大小榆谷自是大小榆谷居然可知也
温宿王將八千騎於東界徼于窴
　史炤釋文曰徼吉弔切邊徼余謂此乃徼遮之徼讀
　與邀同史炤音義俱非
　　　通鑑四十八(凡二條/)
和帝永元四年鈎盾令鄭衆
　史炤釋文曰盾音順中官所𨽻其處在少府監(海陵/本同)
　余按盾音食尹翻後漢書百官志鉤盾令宦者為之
　典諸近池苑囿游觀之處屬少府葢鈎盾令以中官
　為之非中官所𨽻也漢少府列於九卿唐始以少府
　為監言其處在少府監亦非也至五十巻安帝建光
　元年鈎盾令陳逹炤若已悟此釋之為非者至五十
　八卷靈帝中平元年則又誤矣
十三年迷唐復還賜支河曲侯霸出塞至允川擊破迷
唐
　史炤釋文曰允音鉛水出金城允街(費本/同)余按水經
　注允川去賜支河曲數十里在大小榆谷之西此金
　城塞外地也若允街縣則屬金城郡在塞内通鑑言
　侯霸出塞至允川本文甚明史炤殆弗之考也
　　　通鑑四十九(凡三條/)
安帝永初二年皇太后幸若盧獄錄囚
　史炤釋文曰盧音廬(海陵/本同)余謂盧讀如字
六年春正月詔曰凡供薦新味多非其節或鬱養彊孰
　史炤釋文曰彊去聲(費本/同)余謂鬰養彊孰者言物非
　其時未及成熟為土室蓄火其下使土氣蒸暖鬰而
　養之彊使先時成熟也彊音其兩翻讀從上聲不從
　去聲自此之後凡勉彊之彊炤多從去聲盖蜀人土
　音之訛也
元初元年羌豪號多鈔掠武都漢中巴郡板楯蠻救之
　史炤釋文曰楯音順(海陵/本同)余按楯音食尹翻未嘗有
　順音廣韵二十二稕韵内有揗字音順摩也其旁從
　手不從木此亦炤操土音之訛板楯蠻以木板為楯
　故名
　　　通鑑五十(凡一條/)
永寕元年遼西鮮卑大人烏倫其至鞬各以其衆詣度
遼將軍鄧遵降
　史炤釋文曰烏倫其至鞬鮮卑種名(費本/同)余謂烏倫
　其至鞬乃鮮卑種帥二人之名非種名也觀通鑑上
　文言大人下文言各以其衆降則可知矣
　　　通鑑五十一(凡一條/)
延光四年閻顯召越騎校尉馮詩將兵以禦孫程等詩
辭以卒被召所將衆少
　海陵本釋文曰被音皮余謂被召之被安得有皮音
　此三尺童子所知也
　　　通鑑五十二(凡一條/)
順帝永和元年武陵漊中蠻反
　史炤釋文曰漊力主切(海陵/本同)余按類篇漊郎侯切水
　出武陵蠻中廣韵九麌韵内有漊字郎主切説文雨
　漊漊也類篇經温公修定音漊水音義甚明當以郎
　侯切為正史炤於四十六卷章帝建初三年漊中已
　音郎侯切今此則自相反至一百二十三卷宋文帝
　元嘉二十八年漊中注其誤與此同
　　　通鑑五十三(凡一條/)
桓帝永壽元年劉陶上疏曰虎豹窟于麑場
　費本注曰麑獅子也余按此麑謂鹿子也鹿方産子
　而虎豹窟於其場則麑必遭搏噬以諭貪殘者牧民
　則良民必罹其害也獅子謂之狻猊能食虎豹使虎
　豹窟於其場狻猊豈畏之乎以麑為獅子既失劉陶
　之㫖改狻猊之猊以就麑字又妄為牽合也
　　　通鑑五十四(凡一條/)
延熹二年李雲上書曰梁冀雖持權専擅虐流天下以
罪行誅猶召家臣搤殺之耳
　史炤釋文曰搤於側切(海陵/本同)余按搤音於革翻炤音
　非
　　　通鑑五十五(凡一條/)
八年楊秉奏曰昔懿公刑邴歜之父奪閻軄之妻而使
二人參乗卒有竹中之難
　史炤釋文曰參或作驂三馬曰驂乗余按楊秉明言
　使二人參乗而史炤乃以三馬曰驂乗為説文義乖
　刺齊懿公事見左𫝊左𫝊言使邴歜僕閻職參乗此
　言使二人參乗者言懿公與二人者同車三人共載
　是參乘也
　
　
　
　
　
　通鑑釋文辯誤卷二
