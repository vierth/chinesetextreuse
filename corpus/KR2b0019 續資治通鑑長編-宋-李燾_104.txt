
　續資治通鑑長編巻一百二
　　　　　　　　　　　　　宋　李燾　撰
　　仁宗
天聖二年春正月甲午詔禮部貢院開封府國子監及
别頭各增置㸃檢試巻封彌巡舗監門官有差開封府
舉人無户籍者召有出身京朝官保二人無出身曽歴
任者保一人外州召命官使臣為保不得過一人所保
不實以違制論舉人兩處取解及犯徒而嘗以䕃贖者
永不得入科塲同保人殿五舉其殿三舉者實殿一舉
五舉殿二舉進士不得以押韻入試罷諸科舊人别院
試者聽至復塲入試其被黜而毁謗主司及投匿名文
字令所在收捕之即主司不公許單名以告不得期集
連状廣南東西益梓利䕫等路舊制於額外有合格者
亦聽舉送如聞比來冐籍者多自今毋得額外發解時
承平嵗乆天下貢士益衆間起争訟故條約之
癸卯命御史中丞劉筠等四人權知貢舉
戊申吏部銓引對選人九人前束鹿縣王得說歴官寡
過書考最多而無保任者上察其孤貧特擢為大理寺
丞他日又引對選人有賈積善者十四考無公私過雖
無舉主特擢為京官(賈積善事㑹要在十/月十五日今附此)
庚戌降知鄧州給事中冦瑊為少府監知金州左屯衛
大將軍蔡州安置石普為本衛將軍皆坐失保任也
詔貢舉如咸平二年故事令禮部放牓仍先具合格等
第字號以聞
辛亥知貢舉劉筠等請差覆考及詳定官上曰非所以
責成之意也詔筠等以公考校巡鋪官左正言孔延魯
又請未試前令主司曉諭舉人不得上請仍雕印試題
分明解説就試巻内散上曰文闈取士條約已多只依
舊例施行可也
甲寅詔兩制大兩省以上正刺史閤門使以上並聽受
命日告謝先是臣僚告謝或自外代還上欲盡知其姓
名故令前一日先以名聞閤門不諭上意而侍從官亦
須奏至是因翰林學士李諮建言而釐正之
是月詔諸路州軍自今常留縣令管勾簿書催督稅賦
及理婚田詞訟不得差出勾當小可公事及於縣鎮道
店場務比較課利其令佐年滿雖準銓牒放罷若一縣
全然闕人未得出給解由須本縣不至闕人即許離任
時諸州軍累言屬縣令佐因年滿放罷及轉運司差徃
他處比較課利有一縣全闕官者故條約之(㑹要天聖/二年正月)
(事/)　吏部南曹言選人磨勘例問刑部有無過犯定奪
公私罪名又恐其間曽有過犯或奏案在大理寺未經
奏斷即刑部無由得知自今更乞問大理寺從之
二月辛酉左屯衛大將軍致仕李福落致仕歸班福先
為永興軍部署坐不察朱能反特令致仕以屢更赦宥
故起之
襄州上將作監致仕胡旦所撰漢春秋上因問旦吏歴
及著書本末宰臣王欽若對曰旦詞學精博舉進士第
一再知制誥然不矜細行數敗官今已退居嘗謂三代
之後獨漢得正統因四百年行事立褒貶以擬春秋上
稱歎之癸亥命旦為秘書監仍録其子彬為將作監主
簿
乙丑召輔臣於崇政殿西廡觀講孝經
丙寅復西頭供奉官康文徳為閤門祇候文徳先為永
興軍都監朱能以兵叛知永興軍朱巽遣文徳招還叛
卒三百餘人猶坐不察能奸狀落職監集津鹽税於是
援赦自陳故復之　賜欽州修城役卒緡錢
庚午上謂王欽若曰乆罷貢舉慮遺天下賢俊宜令禮
部貢院精加校試將來放進士特増至二百人諸科三
百五十人　遣内臣自汴口至泗州收瘞流尸祭奠之
辛未以真宗大祥京城寺觀及嘗所巡幸州縣度人為
僧道有差
癸酉詔應乾興元年二月戊子以前貶降編管等人令
諸路轉運司除已叙用授官外並具元犯因依以聞
景靈宫舊晉邸也真宗生於是上即位修萬夀殿名曰
奉真將以奉安塑像庚辰命王欽若為禮儀使
癸未皇太后手書賜輔臣諭以臨朝願治之意(東都事/畧皇太)
(后詔宰相曰吾受先帝顧託之深皇帝富於春秋助成/正道用乂斯民期見抱孫之歡永遂含飴之樂此吾之)
(志也更賴三事庶尹百工/羣司勉悉乃心同底於道)
甲申衛尉寺丞康惟一為侍禁閤門祇候懐州兵馬都
監從其父西上閤門使蔣州團練使知泰州繼英所請
也上念其祖保裔死事繼英方守邊故有是命
乙酉工部侍郎知徐州李應機坐前知兖州貪暴不法
降授将作監分司南京上問王欽若曰應機貪墨如此
何以官至丞郎欽若對曰應機素無亷稱然監司未嘗
按舉故得累資至此也上曰外臺耳目所寄當職靡言
咎将誰執丙戌詔轉運使劉明恕李允元提㸃刑獄尚
霖郭位特免勘各贖銅二十斤
丁亥詔雄覇保州廣信安肅軍皆被邊之地與契丹移
文徃還其幕職官並選進士出身人
三月戊子朔詔禮部諸科舉人不能對䇿者未得退落
先是上封者言經學不究經㫖乞於本科問䇿一道至
是對者多紕繆帝以執經肄業不善為文特令取其所
長用廣仕路　殿前都指揮使保静節度使蔚昭敏卒
贈侍中故事罷朝一日詔特罷二日
己丑同提㸃開封府界諸縣鎮公事張君平言南京陳
許徐宿亳曹單蔡潁等州古溝洫與畿内相接歲乆不
治故京師數罹水患請委官䟽鑿之詔從其請君平陳
八事一曰商度地形循古跡深廣之數州計土工置籍
以記其事二曰功不如所計或水壅害民田官坐罪償
費置三曰察吏貪墨傍縁役事箕斂民錢者四曰知州
通判令佐能誘部民佐工費書為勞課與家便官功多
與重賞五曰禁民築堰堨瀦水捕魚以障河流六曰濬
治畢按新書廣深凡幾何校功力因其所出土積為堤
七曰凡溝洫上廣一丈則下廣八尺深四尺高阜加深
焉用此為率窊隆折計之便於覆視八曰古溝平淤為
民田係賦籍雖開治者以鄉縣保證除其賦悉頒為定
令　賜欽州錢歲百緡以犒交趾人
刑部奏舉新知侯官縣韓中正為詳覆官上曰中正嘗
失入人罪比引對不與改秩奈何舉充法吏壬辰判刑
部石宗道罰金八斤詳覆官梁如圭罰銅十斤
癸巳龜兹國王智海遣使來貢方物
丁酉奉安真宗御容於景靈宫奉真殿
皇太后諭宰臣曰比擇儒臣侍上講讀深有開益宰臣
因言工部郎中馬宗元通經有行義可使入奉經筵辛
丑命宗元直龍圗閣宗元單父人也
壬寅以衛尉寺丞陳執中為太子中允同判歙州執中
初與陳堯佐同責官堯佐已知制誥而執中猶坐前累
監真州税故稍遷之
癸卯王欽若等上真宗實録一百五十巻上與太后設
香案閲視涕泣命欽若等坐勞問者乆之賜燕于編修
院降詔褒諭先是馮拯監修拯卒欽若代之於是欽若
加司徒修撰官李維晏殊孫奭宋綬陳堯佐檢討官王
舉正李淑各遷秩賜噐幣襲衣金犀帶鞍勒馬管勾内
臣周文質劉崇超賞亦及焉録馮拯子宫苑副使端已
為如京使淑若谷子也
禮部上合格進士姓名詔翰林學士晏殊龍圗閣直學
士馮元編排等第乙巳御崇政殿賜宋郊葉清臣鄭戬
等一百五十四人及第四十六人同出身不中格者六
人以嘗經真宗御試特賜同三禮出身丙午又賜諸科
一百九十六人及第八十一人同出身郊與其弟祁俱
以辭賦得名禮部奏祁名第三太后不欲弟先兄乃推
郊第一而置祁第十劉筠得清臣所對䇿竒之故擢第
二國朝以䇿擢高第自清臣始郊安陸人清臣長洲人
戬吳縣人郊授大理評事同判襄州戬授奉禮郎簽書
寜國軍節度判官事(放牓如咸平二年授/官則如親䇿更詳之)
戊申遣官分詣五嶽四瀆祈雨
庚戌雨
壬子賜鄉貢進士張瓌太常寺太祝吕宗簡進士及第
仍附春牓瓌洎孫宰臣王欽若女壻宗簡參知政事夷
簡弟也
河東轉運使言嵐石隰州縁邊都巡檢使濰州團練使
刁贊惜公使錢不以犒士癸丑令贊與潞州兵馬總管
冀州團練使許超易任
夏四月辛酉御史中丞劉筠為樞宻直學士禮部侍郎
知潁州筠引疾求補外故也　禁恵民京索河施􁉞網
　知池州李虚已言州縣春初豫支錢和買紬絹民或不
欲者彊之則為擾乃詔三司諭州縣毋得抑配非土産
者罷之
天禧初上乳母許氏為宫人所讒出宫嫁苖繼宗及是
邀駕自陳丙寅封臨頴縣君以繼宗為右班殿直加許
氏當陽郡夫人復入宫
戊辰契丹遣左監門衛上将軍蕭林右監門衛上将軍
鄭均來賀乾元節
己卯知成徳軍永州團練使錢惟濟加吉州防禦使留
再任有偽為白金以質取緡錢者其家來告惟濟宻謂
曰第聲言被盜而示以重購質者當來責餘直即得之
已而果然　鄜延路部署司言賊冦保安軍蕃族軍主
旺律等擊走之詔以旺律為三班借職仍賜姓名曰劉
漢忠
庚辰以特奏名進士李道宗等四十三人諸科王播等
七十七人為將作監主簿及諸州長史文學司士參軍道
宗等皆年踰五十嘗應六舉王播等皆年踰六十嘗應
八舉上因謂輔臣曰此雖舉業非工然閔其白首無成
故悉甄録之
乙酉録晉氏後　宰臣奏見闕堂後官一人詔吏部銓
於選人内揀有出身好人材書禮歴任無過犯人赴中
書試驗公事自是多如此例皆即授京官充職或有由
五房序選者初命檢校員外郎經恩乃遷京官充職
集賢校理葛昻張仲尹黄弼陳商范説等各乞外任差
遣詔並與小處通判太宗朝凡帶館職出皆知州景徳
後王昱劉奭並以官卑止與通判至是因用昱奭例
五月丁亥朔司天監言日當食已而不食中書奉表稱
賀
戊子甘州囘紇可汗王遣使來貢方物　先是詔議上
皇太后禮服太常禮院言開寳禮皇太后當禕衣革帶
青韈舄白玉雙珮黒組雙大綬素紗中單蔽䣛大帶首
餙花十二株受册親蠶朝㑹諸大事則服之又隋制后
服四等其四曰朱衣以緋羅為之宴見賔客則服之今
議毎朝謁神御徃還乗輦服朱衣而蔽䣛革帶大帶寳
裝綬珮韈金飾履悉以衣之色常視事去蔽䣛革帶珮
襪或衣鞠衣則以黄羅為之亦用寳裝綬大帶履命内
侍周文質如所議以製至是上之
乙未詔開封府諸縣折變税賦自今第三等户以下於
就近倉以賤色斛㪷折納之　御崇政殿録繫囚雜犯
死罪以下逓降一等杖罪釋之
丁酉再幸資聖禪院視申國大長公主報慈正覺大師
疾及不起復臨奠焉在真宗禫不製服廢五日朝諡公
主曰慈明
庚子詔百官遇起居横行日輙請假者並遣醫官驗視
以聞先是右巡使張億彈户部郎中史館修撰石中立
等三十三員皆稱疾不赴横行故申警之
壬寅司天言月當食而雲隂不見中書奉表稱賀
是月流内銓言陳州文學王諫單州文學嚴九齡各欠
九選年六十已上敕㫖依例注江浙荆湖小處今檢勘
並無二千戸以上主簿滿闕雖有小邑又多是兼尉年
六十者難以處之欲自今選人得㫖與小處令録及小
處判司簿尉者如無二千户以下縣則不問户口多少
令録只於十貫料錢内注擬判司簿尉只於七貫料錢
内注擬從之
六月丁巳朔河東轉運使鍾離瑾請罷便糴官止從本
司選通判或幕職官領之上曰邊計至重非朝廷遣官
則州縣因循糴不以時矣不許
己未百官表請聽樂不許表五上乃許之因諭王欽若
曰今雖勉從衆請秋燕但當用樂之半其請遊幸則心
所未忍欽若對曰陛下雖孝思過人然先王制禮亦不
可踰也　賜馬宗元三品服以講孝經徹也　湖南轉
運使言澧州水南寨地多水弩射人戍兵歲死者衆請
徙於臺宜村從之仍改寨名曰臺宜　命官校勘南北
史
諸州攝助教樂和等二十三人乞赴銓調官甲子並除
參軍　京師民居侵占衢街者令開封府牓示限一歲
依元立表木毁拆
乙丑權户部判官殿中侍御史李孝若為祠部員外郎
同判鄆州坐接伴契丹使失儀檢也上謂輔臣曰比選
近臣館伴北使頗難其人因歎才識之士為不易得王
欽若等對曰累朝文物之盛人才固多陛下推誠孜孜
奬㧞必有以副聖選然高才當不次用之乃克盡忠上
深然之(此據寳/訓附見)
梓州路提㸃刑獄王繼明言知梓州王世昌昏耄不治
詔即選人代之以轉運使江仲甫失於察舉戊辰降仲
甫知小州(繼明仲/甫未見)
辛未河東縁邊安撫司言府州五族八族蕃部先挈其
屬散耕河東諸州欲遣還河西故地從之
壬申罷天慶天祺天貺先天降聖節宫觀然燈(王皥文/正公言)
(行録云司空王公召自江寜再秉政嘗謂宫觀欽奉之/禮疎怠不若昔時屢以為言明肅依違未能决一日公)
(於簾前奏曰天道逺人道邇且天禧中靈文降言先帝/聖夀三萬日時欽若率先慶抃曰三萬日八十三歲臣)
(時忝預國政太后必亦記之後乃無驗則今但遵典禮/不須過當冀公赧然而退自是不言按王曽天禧元年)
(八月罷政以禮部侍郎歸班二年正月判都省三月出/知應天九月徙天雄四年八月復參政而㓂凖奏天書)
(降乾祐山中實三年三月其年四月乃迎天書入内此/時曽罷政乆矣又其年八月以天書再降大赦時欽若)
(亦先罷相矣言行録所云臣時忝預國政此必誤今不/取兼實録於三年六月甲午欽若罷相後載欽若嘗言)
(周懐政妄造天書則恐言行録所云率先慶抃亦未必/然顧欽若必不能言懐政之妄已於罷政時辯之今皆)
(不/取)
丁丑䕫州路轉運使刁湛言雲安軍所管鹽井歲課甚
多而武臣知軍失於鈎考簿書積有所負請自今選朝
臣為知軍從之
戊寅監察御史李紘言近年臣僚舉奏幕職州縣官例
及五人以上及所舉之人四考已上者並得磨勘引見
其間有在任止一兩人奏舉替後遷延告屬外任官論
薦或請託初得外處差遣臣僚發章奏舉欲望自今轉
運制置發運提㸃刑獄勸農使副使知州軍通判鈐轄
都監崇班已上並令奏舉本部内幕職州縣官在京大
兩省已上並許舉官其常參官及館閣曽任知州通判
陞朝官許依條奏舉餘陞朝官未經知州軍通判已上
差遣者不在舉官之限所舉官須見在任者舉主但有
轉運制置發運提㸃刑獄勸農使副使兩人便與依例
施行若一名舉到别無本處知州軍通判即更候常參
官二人保舉並乞與磨勘仍自今有犯罪至徒者唯贓
私踰濫挾情故違不得奏舉外餘因公致私事理不重
亦許奏舉從之上因謂輔臣曰日閲天下舉官之奏豈
無繆者王欽若對曰從紘所請亦可少革其濫紘昌言
從子也(實録載紘奏請甚畧今取/㑹要并書之以存事始)　詔三司檢法官自
今有闕令流内銓依公㨂選保明以聞其三司使副無
得復舉
秋七月戊子詔以冬至有事於南郊
壬辰遣殿中侍御史王碩内殿承制朱緒㸃檢山場所
積茶初朝廷既用李諮等貼射法行之朞年豪商大賈
不能軒輊為輕重而論者或論邊糴償以見錢恐京師
府藏不足以繼爭言其不便㑹江淮制置司言茶有滯
積壊敗者請一切焚弃朝廷欵變法之弊下書責計置
司因令碩等行視既而諮等條上利害且言嘗遣官視
陜西河北以鎮戎軍定州為率鎮戎軍入粟直二萬八
千定州入粟直四萬五千給茶皆直十萬蘄州市茶本
錢視鎮戎軍粟直反亡本錢三之一所得不償其弊在
於茶與邊糴相須為用故更今法以新二法較之乾興
元年用三説法毎給十萬茶售錢萬一千至六萬二千
香藥象齒售錢四萬一千有竒東南緡錢售錢八萬三
千而京師實入緡錢七十五萬有竒邊儲芻二百五萬
餘圍粟二百九十八萬石天聖元年用新法二年茶及
香藥東南緡錢毎給直十萬茶入實錢七萬四千有竒
至八萬香藥象齒入錢七萬二千有竒東南緡錢入錢
十五萬五百而京師實入緡錢増一萬四千有竒邊儲
芻増一千一百六十九萬餘圍粟増二百一十三萬餘
石舊以虛估給券者至京師為出錢售之或折為實錢
給茶貴賤從其市估其先賤售於茶商者券錢十萬使
别輸實錢五萬共給天禧五年茶直十五萬小商百萬
已下免輸錢毎券十萬給茶直七萬至七萬五千天禧
茶盡則給乾興己後茶仍増别輸錢五萬者為七萬並
給耗如舊俟舊券盡而止如此又省合給茶及香藥象
齒東南緡錢總直緡錢二百七十一萬二府大臣亦言
所省及増收計為緡錢六百五十餘萬異時邊儲有不
足以給一歲者至是多者有四年少者有二年之畜而
東南茶亦無滯積之弊其制置司請焚棄者特累年
壊敗不可用者爾因言推行新法功緒已見蓋積年侵
蠧之源一朝閉塞商賈利於復故欲有以揺動而論者
不察其實助為㳺説願立行之無為流言所易於是詔
有司牓諭商賈以推行不變之意賜典吏銀絹有差(實/録)
(但於此記遣使視積茶并四年三月甲辰附見賜典吏/銀絹事餘皆無之今並從本志㑹要亦無差使視積茶)
(及李諮等條上利害牓諭/商賈賜銀絹事不知何也)
戊戌刑部郎中侍御史知雜事姜遵言三司開封府日
接賔客頗見廢事又帶職文臣出節大逺過遏行人技
術官未陞朝而賜緋紫者多得佩魚浸紊朝政此皆舊
有著令請行禁止從之
己亥以龍圖閣待制權知開封府薛奎為右諌議大夫
權御史中丞奎上䟽論擇人求治崇節儉屏聲色凡十
數事　監察御史張逸為益州路提㸃刑獄勸農使上
謂輔臣曰益部民物繁富提案之任尤須得人逸堪其
任否王欽若曰逸為御史以清謹著今此選委必能稱
職也逸滎陽人先以試校書郎知襄州鄧城縣有能名
知州謝泌將薦逸先設几案置章其上望闕再拜曰老
臣為朝廷得一良吏廼奏之他日引對真宗問所欲何
官逸對曰母老家貧願得近鄉一幕職官歸奉甘㫖足
矣授澶州觀察推官數日母喪去服除引對帝又固問
之對曰願得京官改授大理寺丞真宗雅賢泌再召對
逸者用泌薦也知長水縣時王嗣宗留守西京厚遇之
及徙青神縣貧不自給嗣宗假俸半年使辦裝至縣興
學校教生徒後邑人陳希亮楊異相繼登科逸改其居
曰桂枝里縣東南有松栢灘夏秋暴漲多覆舟逸禱江
神不踰月灘為徙五里時人異之
庚子以宰臣王欽若為南郊大禮使翰林學士承㫖李
維為禮儀使翰林學士晏殊為儀仗使權御史中丞薛
奎為鹵簿使權知開封府王臻為橋道頓逓使宰相為
大禮使太常卿為禮儀使御史中丞為儀仗使兵部尚
書為鹵簿使開封尹為橋道頓逓使國初循用此制其
後太常卿御史中丞兵部尚書或闕乃以學士及他尚
書丞郎領之其職掌仍用禮院御史臺兵部吏如故儀
衛名物皆鹵簿使所領儀仗使唯督促諸司而已又使
領次第則大禮禮儀儀仗鹵簿而橋道頓逓最居其下
真宗封禪五使皆以輔臣為之及上玉皇尊號宰相向
敏中當為禮儀使以年老不任贊導更命樞宻使王欽
若而敏中乃領儀仗使蓋失其次第今有中丞而換使
名非故事也(實録云奉祀亳州以輔臣領五使向敏/中以禮儀使讓王欽若誤也今悉改之)
初真宗崩内遣中使賜荆門軍玉泉山景徳院白金三
千兩令市田院僧不敢受本路轉運使言舊制寺觀不
得市田以侵農上謂宰相曰此為先帝殖福其勿拘以
法仍不得為例既而寺觀稍益市田矣(稍益市田/据食貨志)皇太
后㣲時嘗過玉泉有老僧言後當極貴既如其言累召
不至故有是賜(邵伯温見聞録云章獻明肅太后成都/華陽人少隨父下峽至玉泉寺有長老)
(善相人謂其父曰君貴人也及見后則大驚曰君之貴/以此女又曰逺方不足留盍逰京師乎父以貧為辭長)
(老乃贈以中金百兩至京師真宗判南衙因張耆納后/宫中及即位為才人進扆位至正位宫幃聲動天下仁)
(宗即位以皇太后垂簾聽政玉泉長老己居長蘆矣后/屢詔不至遣使就問所須則曰道人無所須也玉泉寺)
(無僧堂長蘆無山門后其念之后以本閤服用物下兩/寺為錢以建獨長蘆寺臨江門起水中既成輙為蛟所)
(壊后必欲起之用生鉄數萬觔疊其下門乃/成蛟畏鉄也今玉泉僧堂梁記太后所建)
甲辰羣臣表上尊號曰聖文睿武仁眀孝徳又上皇太
后尊號曰應元崇徳仁夀慈聖皆不允表三上乃從之
丁未刑部郎中判户部勾院李若谷為契丹后生辰使
内殿承制閤門祇候范守慶副之若谷等辭日不俟垂
簾請對遽詣長夀殿奏事太后不悦尋命刑部郎中直
史館章得象供奉官閤門祇候馮克忠代焉(附𫝊云太/后聽政奉)
(使者辭於庭已而陞殿若谷等辭已輙/趨出遂罷使與正𫝊及實録不同當考)
已酉初幸啟聖禪院朝拜太宗神御前在諒闇用禮儀
院奏但遣輔臣酌獻也
癸丑奉安真宗御容於玉清昭應宫安聖殿
八月丙辰朔燕崇政殿初用樂之半樂工奏技上未始
矚目終燕猶有戚容左右竊視無不感歎時詔下成都
府召優人許朝天等補教坊左正言劉隨以為賤工不
足辱詔書監察御史李紘言陛下即位尚未能顯巖穴
之士而首召伶官非所以廣徳美於天下朝天等隨罷
歸(劉隨李紘諫召樂工不得其時今附見紘云陛下即/位未能顯巖穴之士則必是天聖初也隨本𫝊載此)
(事雜見於論星變及/劾鍾離瑾間今不取)　詔舉官已施用而犯法聽舉者
以狀聞聞而不以實者坐之(本志乃云不以實者亦/免坐今從實録及本紀)
丁已廢無為軍前礬聽民自煎官收市之　保大節度
使錢惟演言真宗幸澶淵禦契丹殺其大將逹蘭盟而
服之今諡號但稱文不及武冝諡武詔兩制與太常禮
院議増益之
戊辰社賜㑹如故事自是或宰臣請罷則止命中使分
賜酒果
辛未南郊橋道頓逓使王臻請車駕自太廟還西過景
靈宫朱雀門赴郊宫如景徳之制從之仍令其日遣官
詣景靈宫奏告
吏部流内銓引對選人凡有私罪者皆未得改官上問
輔臣曰私罪有幾王欽若對曰私罪固多然其間輕重
不侔若趁衙謝弗及或墜笏失儀事雖至輕以不縁公
事皆為私罪上曰有司當察情不可以小累終廢甲戌
詔自今此等勿礙改官
初知豐州内殿承制王文玉卒其母折氏與蕃官首領
共請以文玉長子餘慶繼領州事既而又以文玉從子
天門關巡轄馬逓鋪殿直懐信為請乃詔管勾麟府路
軍馬公事高繼忠知府州折惟忠集蕃漢定議繼忠等
言懐信擅入豐州犒設首領殺狗為誓欲奪餘慶位而
折氏不能禁不可用文玉又有從子懐鈞以三班奉職
監晉州鹽税可使代餘慶者然文玉遺表嘗薦餘慶自
代今亦乞與一官丁丑授懐鈞三班殿直知豐州補餘
慶三班借職釋懐信不問
戊寅遣度支員外郎祕閣校理李垂内殿崇班閤門祇
候張君平按視滑衛等州河勢以歲稔将議塞决口也
己卯幸國子監謁先聖文宣王召從臣陞講堂令直講
屯田郎中馬龜符講論語賜龜符三品服已而觀七十
二賢贊述閲三禮圖問侍講馮元三代制度又幸昭烈
武成王廟還幸繼照堂燕從臣(龜符/未見)
壬午翰林學士承㫖李維等請加上真宗諡曰文明武
定章聖元孝詔恭依　秘書郎韓琚言自今闕官職田
如正官到任該得敕限即給之或不該即盡收入官更
不給權管勾者從之琚國華子也
九月庚寅中書門下言真宗諡號皇太后皇帝尊號冊
寳其沿寳法物故事皆以黄金唯天禧中嘗用塗金上
曰真宗皇太后宜以黄金而朕之沿寳物止用塗金皇
太后諭宰臣曰皇帝嗣位初膺冊命當用純金自餘止
用塗金可也(明道二年正月十七日景/祐二年八月十七日可考)　上封者言河
中府同華州嵗比旱灾民多流徙請免支移税賦上因
謂輔臣曰百姓輸租便於本州奈何轉於他郡耶對曰
西鄙屯兵若不移支民賦即為擾益甚特詔轉運司量
減其數
辛卯祠太一宫還駐輦觀道旁耕者仍遣中使慰勞賜
以茶帛
己亥閤門言舊制知瀛州合上殿近詔惟許路分鈐轄
以上新知瀛州張昭逺縁兼高陽關鈐轄不該新制詔
瀛州高陽關自今並令上殿
庚子皇太后手書賜中書門下以故中書令郭崇孫子
為皇后諭輔臣曰自古外戚之家鮮能以富貴自保故
兹選於衰舊之門庶免他日或撓聖政也
癸卯以度支副使禮部員外郎蔡齊為契丹生辰使供
奉官閤門祇候李用和副之鹽鐡判官兵部員外郎張
傳為正旦使供奉官閤門祇候張士禹副之
兩制定皇太后於崇政殿受尊號冊上以其禮未稱甲
辰詔改就文徳殿發冊於天安殿然太后意欲就天安
殿受冊王曽言不可乃止
丁未上諭輔臣曰昨燕宫中朕數四勉皇太后方聽樂
王欽若尋以上語問太后太后曰自先帝棄天下吾終
身不欲聽樂皇帝再三為請其可重違乎
己酉免原州弓箭手州縣差役
癸丑西天竺僧愛賢等來獻梵經各賜紫袍束帯　知
兖州工部侍郎李應機為將作監分司南京徐州居住
(㑹要二年/九月事)
冬十月丙辰奉安真宗御容於洪福院
壬戌上謂輔臣曰如聞滑州修河役卒多溺死者有司
第以逃亡除其軍籍深可閔傷自今宜令明具溺死者
姓名優給緡錢卹其家　天慶五節舊制前後各五日不
奏大辟案詔自今止禁前後各一日餘案惟正節日禁
之
丁卯上謂輔臣曰郊為重事朕欲先就禁中習儀其令
禮官草具以聞
戊辰上謂輔臣曰翰林待詔王文度近勒先朝御製碑
已賜紫而更求佩魚且舊制伎術官皆不得佩魚以别
士類也宜申儆之　三班奉職張永徳祖母劉民年一
百八歲上嘗召入禁中矜其年高詔與永徳近地官以
便侍養(永徳已見/天禧五年)
庚辰新修三司成凡一千一百七十二區命知制詔宋
綬為記
辛巳詔自今赦書令刑部摹印頒行時判部燕肅言舊
制集書吏分録字多舛誤四方覆奏或致稽違因請鏤
版宣布或曰版本一誤則誤益甚矣王曾曰勿使一字
有誤可也遂著於法(王子融云㓂萊公嘗議模印赦書/以頒四方衆不可而止其後四方)
(覆奏赦書字誤王沂公始用㓂議令刑部鎖宿雕字人/模印宣布因之日官亦乞模印歴日舊制歲募書冩費)
(三百千今模印止三十千或曰一本誤則千百本誤矣/沂公曰不令一字有誤可也自爾遂著於令子融稱議)
(初出於萊公不知何據今/但取正史實録稍増益之)　流内銓磨勘到選人王揆
等八人歴任功過引見上曰内有逐任出入人罪者自
今勿差充刑獄官
十一月甲午加上真宗諡
乙未朝饗玉清昭應宫景靈宫
丙申饗太廟
丁酉合祀天地於圜丘大赦百官上皇帝及皇太后尊
號賜百官諸軍加等　令三司權住和布紬絹一年減
歙州上供紙三之一
乙巳立皇后郭氏
辛亥王欽若封冀國公曹利用改封魯國公文武百官
並加恩故事輔臣例遷官參知政事吕夷簡與同列豫
辭之遂著於式(宋敏求春明退朝録云建隆至天禧毎/朝廷大禮二府必進官天聖二年南郊)
(吕夷簡懇請乃止自是加恩而已按咸平初/孫何建議已嘗釐革敏求偶不記國史因之)
十二月戊午兵部員外郎直史館知蘄州李夷庚分司
西京舊制蘄州鹽麴錢折納木炭以供鑄錢夷庚擅令
納絹而民貧不能以給轉運使奏至上因問其素所為
王欽若對曰夷庚前守數郡多不法在蘄益甚故責之
乙丑作慈孝寺(此據/㑹要)
丙寅權判都省馬亮言天下僧以數十萬計間或為盗
民頗苦之請除歲合度人外非時更不度人乃自今毋
得收曽犯真刑及文身者係帳詔可
庚午令開封府每歲正旦冬至禁刑三日端午一日其
施之　總噶爾嘉勒斯賚埒克遵遣大首領斯多正來貢方物
丙子詔京朝官丁憂服闋自今降告敕下御史䑓令於
三院御史㕔下拜授之
己卯契丹遣右監門衛上將軍蕭侼高州觀察使李延
來賀正旦
是冬契丹大閲聲言獵幽州朝廷患之以問二府皆請
備粟練師以待不虞樞宻副使張知白獨言契丹修好
未逺今其舉兵者以上初政觀試朝廷耳豈可自生釁
邪若終以為疑莫如因今河决以防河為名萬一有變
亦足應用未幾契丹果罷去　雄州候卒報有兵入鈔
邊衆皆恐知州高繼忠曰契丹歲頼吾金繒何敢渝盟
居自若已乃知渤海人叛契丹行剽兩界也(司馬光記/聞云天聖)
(初契丹遣使借塞内地牧馬朝廷疑惑不知所答王欽/若方病在家章獻太后命肩輿入殿中問之欽若曰不)
(與則示怯不如與之太后曰北敵强梁奈何延之塞内/欽若曰契丹以虛言相恐喝耳未必敢來宜宻詔曹瑋)
(使奏乞整頓士馬以備非常太后從之契丹果不入塞/瑋時知定州歐靖聖宋掇遺云王欽若再入中書天聖)
(初北朝遣使致書稱彼境荒饉借雄州之地畋獵時欽/若假告中外未知所答數日欽若朝上詢其事欽若對)
(曰願假與之上曰理將何如欽若曰咸平中彼來侵疆/豈先有書乎遂依答之甚捭闔焉二事或即此年事然)
(曹瑋時知天雄軍明年十一月欽若卒四年正月又徙/永興七月復知天雄軍未嘗知定州也皆恐𫝊聞之誤)
(今悉/不取)
