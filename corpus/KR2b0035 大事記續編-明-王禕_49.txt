
　大事記續編卷四十八　　　明　王禕　撰
隋煬皇帝大業元年春正月壬辰朔改元(以本/紀修)立妃蕭
氏為皇后(以本/紀修)廢總管府(以吕祖謙/標目修)丙申立晉王昭為
太子(以本/紀修)二月己卯楊素為尚書令(以本/紀修)詔天下公除
(以通/鑑修)三月營東京徙商賈數萬家以實之(以本/紀修)營顯仁
宫(以本/紀修)開通濟渠自河入淮自䢴溝入江置離宫造龍
舟(以本紀/通鑑修)
　解題曰按寰宇記開濟渠開封府開封縣南二里隋
　以汴水迂曲自大梁城西南鑿渠引汴水入號通濟
　渠(鄭樵通志䢴溝東北通射陽湖西北至末口入淮/末口在今楚州山陽然此乃舊通江淮之道後以)
　(湖道多風晉永和中陳敏改由津湖興寧中又自湖/之南沿東岸穿渠二十里入北口即末口也然猶有)
　(淮患至宋復穿令徑達盱眙廣陵志唐揚子縣在/江都縣南十五里舊臨江故䢴溝自揚子入江)
夏四月將軍劉方破林邑(以吕祖謙/標目修)五月築西苑(以通/鑑修)
　解題曰按杜寶大業雜記苑内造山為海周十餘里
　水源數丈中有方丈蓬萊瀛洲諸山相去各三百步
　山高出水百餘尺
秋七月丙午徙衛王集於邊(以本/紀修)八月壬寅帝御龍舟
幸江都(以本紀及吕/祖謙標目修)契丹冦營州遣通事謁者韋雲起
䕶突厥兵討之(以本/紀修)是歲西突厥處羅可汗擊鐵勒鐵
勒叛之自立為莫何可汗(以吕祖謙/標目修)
隋煬皇帝大業二年春正月辛酉東京成(本/紀)
　解題曰按洛誥周公將宅洛邑使召公先相宅乃卜
　澗水東瀍水西所謂王城今宫城西唐苑内故城是
　也周平王都之周公又卜瀍水東謂之成周今河南
　府東故洛陽城也周敬王居焉後漢魏晉隋初並都
　之煬帝始徙新都東去故城十八里唐以來皆都之
　元和郡縣志按華延雋洛陽記洛陽城東西七里南
　北九里城内宫殿臺觀府藏寺舍凡一萬一千二百
　一十九自劉曜入洛官署里閭鞠為茂草後魏孝文
　太和十七年幸洛陽定遷都而經營洛京煬帝嘗登
　邙山觀伊闕顧曰此非龍門耶自古何因不建都於
　此蘇威對曰自古非不知以俟陛下帝大悦遂議都
　焉詔楊素營之大業二年成徙都之其宫北據邙山
　南直伊闕之口洛水貫都有河漢之象其宫室臺殿
　皆宇文愷所創愷巧思絶倫制造頗窮奢麗前代都
　邑莫之比焉餘見通鑑(大業記洛南九十六坊洛北/三十坊大街小陌縱橫相對)
丁卯倂省州縣(以本/紀修)二月丙戌作輿服儀衛(以本紀/通鑑修)
　解題曰大業雜記輦路輿車並朱絲碧油網絡裝以
　金玉填以雜寶珠璫紅翠極天下竒妙文物羽儀自
　三代以降書記未有也
夏四月庚戌帝還東京(以本/紀修)六月壬子楊素為司徒(以/本)
(紀/修)秋七月建進士科制百官不得計考增級(以通典/本紀修)
　解題曰蕭子顯曰自宋謝靈運顔延年以文章彰於
　世謝莊袁淑又以才藻繼之衣冠莫不仰其風流競
　為詩賦之事而五經文句無復通其義者朱熹曰進
　士更唐三百年以至國初大抵皆尚文辭事見通鑑
甲戌太子昭薨(以吕祖謙/標目修)
　解題曰按大業雜記始太子與楊素同侍宴帝深忌
　素因宴寘毒太子及素並起二杯同至侍酒者誤進
　太子飲三日而毒發下血太子知之歎曰吾乃代楊
　素死乎命也數日而薨後素亦以毒斃餘見通鑑
乙亥楚景武公楊素薨(以本紀/通鑑修)冬置洛口囘洛倉(以吕/祖謙)
(標目/修)
　解題曰杜佑曰隋西京太倉東京含嘉倉洛口倉華
　州永豐倉陜州太原倉儲粟多者千萬石少者不减
　數百石天下義倉又皆充滿京都及并州庫布帛各
　數千萬亦魏晉以降之未有餘見通鑑(按元和郡縣/志洛水東經)
　(洛汭北對郎官渚入河渭之洛口亦名/什谷張儀説秦王塞什谷之口即此也)
集天下散樂(以吕祖謙/標目修)
　解題曰按隋志有魚龍爛漫俳優侏儒山車巨象拔
　井種瓜殺馬剥驢等竒怪異端百有餘物名為百戲
　餘見通鑑
隋煬皇帝大業三年春正月突厥啓民可汗來朝(以通/鑑修)
丙子長星竟天(本/紀)二月己丑彗星見(以本/紀修)三月辛亥帝
還西京(以本/紀修)殺故太子勇之子八人(以吕祖謙/標目修)夏四月
甲申頒新律(以本/紀修)
　解題曰牛𢎞劉炫修律令𢎞嘗從容問曰周禮士多
　而府史少今令史百倍於前判官減則不濟其故何
　也炫曰古人委任責成歲終考其殿最案不重校文
　不繁悉府史之任掌要目而已今之文簿恒慮覆治
　鍛鍊若其不密萬里追證百年舊按故諺云老吏抱
　按死事繁政弊職此之由𢎞又問魏齊之時令史從
　容而已今則不遑寧舍其事何由炫曰齊氏立州不
　過數十三府行臺遞相統領文字行下不過十條今
　州三百一也往者州唯置綱紀郡置守丞縣唯令而
　已其所具僚則長官自辟受詔赴任毎州不過數十
　今大小之官悉由吏部纎芥之迹皆屬考功二也省
　官不如省事省事不如清心官事不省而望從容可
　得乎𢎞善其言而不能用胡寅曰炫之答𢎞是矣而
　未盡也其不敢正言耶夫令史數多而不遑寧處者
　良由隋文之治皆吏道也繁文有覆治之慮舊按有
　追證之虞官盡屬銓曹事悉循條例則權必歸於令
　史而簿書日多簿書既多則令史勢必加衆欲其簡
　省從容何可得也然後知隋文勤勞旰食者大抵法
　律文按而已此乃老胥吏用以困眩長官者而以人
　主之重自弊精神其末流如𢎞所問固宜也
壬辰改州為郡(以本/紀修)改上柱國以下官為大夫增省臺
寺監十六府廢伯子男爵(以北史/本紀修)丙申帝北巡六月戊
子次榆林郡丁酉突厥啓民可汗及公主皆來朝(以吕/祖謙)
(標目/修)
　解題曰榆林郡今勝州北距黃河五里
秋七月築長城(以吕祖謙/標目修)
　解題曰發丁男百餘萬築長城西距榆林(勝州為榆/林郡蘭州)
　(河南有大小榆谷唐置榆林軍若自/勝州至紫河太近此榆林蓋蘭州也)東至紫河(隋地/里志)
　(紫河在定襄郡大利東西相距千餘里定襄忻州也/通典金河在榆林郡與紫塞河自馬邑善陽縣界流)
　(入/)一旬而罷死者十五六至明年秋又發丁男十餘
　萬築長城自榆谷而東大業雜記長城北邊自崑崙
　塞(肅州有/崑崙山)以東有居延(甘州刪丹有居延海路/博德所築遮虜障也)五原
　(豐州或/曰九原)雞鹿(水經注朔方郡渾窳縣北有路出雞/鹿塞後漢竇憲耿秉出朔方雞鹿塞)高
　闕(水經注河水出朔方郡窳渾縣故城東道逕高闕/南史記趙武靈自代並陰山下至高闕為塞山下)
　(有長城長城之際連山刺天其山中斷兩岸雙闕/自闕北至荒中闕口有城跨山結勢謂之高闕戍)漁
　陽(薊/州)鴈門(代/州)樓煩(嵐/州)柳城(營/州)西南又有龍勒(敦煌郡/有漢龍)
　(勒縣/故地)總十塞並築城置鎮鎮兵五百人(通典靈州懐/逺縣大業長)
　(城在縣/界河外)餘見通鑑
丙子殺太常卿高熲禮部尚書宇文㢸光禄大夫賀若
弼免蘇威(以本紀吕祖/謙標目修)八月帝厯雲中乙酉幸突厥啓
民可汗帳見高麗使者吏部侍郎裴矩請脅其王入朝
壬寅至太原營晉陽宫九月己巳還東京(以皇極經世/吕祖謙標目)
(修/)冬以裴矩為黄門侍郎使通西域(以吕祖謙/標目修)
隋煬皇帝大業四年春正月己巳開永濟渠自河通涿
郡(以皇極/經世修)
　解題曰御河之役王通聞之曰人力盡矣按列傳將
　興遼東之役自洛口開渠達於涿郡以通運漕殿内
　丞閻毗董其役(元和郡縣志魏武在淇水口為堰遏/淇水合入白渠以開運漕白溝水本)
　(名白渠隋導為永濟渠自黎陽入澶州臨河縣西北/東北入魏州界永濟渠南自汲郡引清淇二水入白)
　(溝入魏州洹水魏館陶永濟縣闊一百七十尺深二/丈四尺入臨清縣漢武時河決館陶分為屯氏河東)
　(北入海此渠蓋屯氏古瀆今自恩冀倉州乾寧軍東/北入潮河合流縣東獨流口入海西通於雄霸等州)
　(水/路)
三月帝幸五原巡長城(本/紀)夏四月營汾陽宫帝幸之(以/本)
(紀/修)
　解題曰按大業雜記勅於汾州北四十里臨汾水起
　汾陽宫即管涔山汾河所出之地在嵐州靜樂縣
秋七月辛巳築長城(以通/鑑修)翊衛大將軍宇文述破吐谷
渾郡縣其地(以吕祖謙/標目修)九月戊寅彗星見(以本/紀修)冬十月
將軍薛世雄降伊吾城之(以吕祖謙/標目修)
隋煬皇帝大業五年春正月丙子改東京為東都(以本/紀修)
突厥啓民可汗來朝(以通/鑑修)癸未詔均田(以本/紀修)戊子帝西
還三月己巳自西京西狩夏五月擊吐谷渾六月壬子
至燕支山西域諸國來朝獻地癸丑置西海河源鄯善
且末等郡謫罪人戍之
　解題曰燕支山即焉支山屬涼州天寶縣(唐楊炎燕/支山神祠)
　(碑西北巨鎮曰燕支本匈奴王庭昔漢武納渾邪置/武威張掖而山界二郡之間積高之勢四向千里)
　按隋書地理志西海古伏俟城吐谷渾國都河源古
　赤水城鄯善古樓蘭城且末古且末城通典漢武帝
　置西海郡在今酒泉郡(肅/州)北千二百里又曰今西平
　郡(鄯/州)之西張掖(甘/州)酒泉郡之北隋置西海且末河源
　等郡
是時郡一百九十縣一千二百五十五户八百九十萬
有竒隋氏之盛極於此矣(以本紀/通鑑修)
　解題曰杜佑曰後周靜帝有户三百九十九萬九百
　六十四至平陳得户五十萬及是纔十六七年直增
　四百八十萬七千九百三十二煬帝承其全盛遂肆
　荒淫登極之初即建洛邑毎月役丁二百萬人導洛
　至河及淮又引沁水達河北通涿郡築長城東西千
　餘里皆徵百萬餘人丁男不充以婦人兼役而死者
　大半及親征吐谷渾駐軍青海遇雨雪士卒死者十
　二三又三駕征遼皆興百餘萬衆餽運者倍之又逆
　徵數年之賦窮奢極侈舉天下之人十九為盜賊身
　喪國滅實自取之
秋九月癸未帝還西京冬十一月丙子幸東都(以本紀/通鑑修)
是歲民部侍郎裴蘊奏令貌閲户口凡進丁二十四萬
三千新附口六十四萬有竒(以通鑑吕祖/謙標目修)
　解題曰朱黼曰隋氏貌閲户口至大業初富庶之盛
　幾漢元始而裴蘊獻議猶以民間版籍脱漏户口詐
　增老小為言復令貌閲一人不實則官司解職糾得
　一丁令代賦役於是進丁二十四萬有竒其以老癃
　為丁壯廢疾為平人必矣唐世聚歛之臣多以括丁
　為急務民益無聊可不監哉事見通鑑
擢蘊御史大夫與宇文述裴矩内史侍郎虞世基參掌
機密(以通鑑列傳吕/祖謙標目修)突厥啓民可汗死子始畢可汗立
(以吕祖謙/標目修)殺司隷大夫薛道衡(以吕祖謙/標目修)
隋煬皇帝大業六年春正月丁丑以蕃酋畢集於端門
街盛陳百戲(以本/紀修)遣將破流求(以本/紀修)二月乙卯詔舊五
等爵非有功者除之(以本/紀修)庚申以散樂配太常(以朱熹/綱目修)
三月癸亥帝幸江都宫以郡丞王世充領宫監(以吕祖/謙標目)
(修/)冬十二月穿江南河(以吕祖謙/標目修)
　解題曰陸游曰京口至錢塘梁陳以來不通漕至隋
　始鑿渠八百里皆闊十丈
是歲始令從駕者戎衣著紫緋緑袍(以吕祖謙/標目修)
隋煬皇帝大業七年春二月乙亥帝御龍舟入通濟渠
夏四月庚午至臨朔宫徵天下兵㑹涿郡伐高麗(以通/鑑修)
　解題曰按唐志臨朔宫在幽州薊縣
秋山東河南大水(以本/紀修)冬十月乙卯底柱崩擁河逆流
(以本/紀修)裴矩誘西突厥酋射匱逐處羅可汗十二月處羅
來朝更號為曷娑那可汗常從巡幸(以吕祖謙/標目修)羣盜起
漳南竇建德舉兵(以吕祖謙/標目修)
　解題曰漳南屬今恩州厯亭縣
隋煬皇帝大業八年春正月壬午伐高麗兵發凡一百
十三萬人(以吕祖謙/標目修)三月圍遼東城弗克夏六月右翊
衛大將軍來䕶兒水軍敗於平壤城秋七月左翊衛大
將軍宇文述等潰於薩水癸卯帝班師九月庚寅至東
都冬十一月諸將除名(以本紀/通鑑修)
　解題曰平壤在安東府即漢遼東郡襄平城寰宇記
　以為即漢樂浪郡王險城非也自慕容皝來伐後徙
　國内城移都此城其地後漢時南北二千里至後魏
　纔千餘里至隋東西六千里薩水去平壤城三十里
是歲大旱疫(以本/紀修)前御史大夫張衡伏誅(以吕祖謙/標目修)
隋煬皇帝大業九年春正月丁丑徵天下兵募民為驍
果集涿郡(以本紀及吕/祖謙標目修)己亥命刑部尚書衛文昇輔代
王侑守西京(以通/鑑修)二月復宇文述等官爵(以本/紀修)三月丁
丑城太興(以本/紀修)戊寅帝伐高麗命吏部尚書樊子蓋輔
越王侗守東都(以通/鑑修)齊郡丞張須陀擊羣盜破之(以吕/祖謙)
(標目/修)夏四月庚午帝渡遼水遣宇文述等趣平壤(本紀/通鑑)
　解題曰按水經寰宇記大遼水源出靺鞨西南山南
　流至安市入海小遼水出遼山西南入大遼水
六月乙巳禮部尚書楊𤣥感反於黎陽蒲山公李密説
以䇿不從丙辰圍東都庚午帝班師遣宇文述等討𤣥
感秋七月餘杭劉元進起兵應𤣥感壬辰𤣥感趣潼關
八月敗死殺其黨三萬餘人(以本紀通鑑吕/祖謙標目修)
　解題曰大業雜記樊子蓋既斬裴𢎞䇿達官子弟募
　出征者並不敢入悉投𤣥感韓擒虎子世萼等十人
　觀王子恭道虞世基子柔來䕶兒子淵裴蘊子爽鄭
　善果子儼周羅㬋子仲隱藺達通子世直等二十餘
　人或父從駕子入賊受𤣥感重任帝在遼東城下聞
　事起曰𤣥感無帝王之量直欲亂朕天下耳又聞達
　官兒郎皆入賊益憂懼計無所出冬十月勅大理卿
　鄭善果御史大夫裴蘊刑部侍郎滑儀等還東都與
　樊子蓋推繩𤣥感徒黨近逺連及殺三萬餘人枉死
　者大半僧尼道士及河南百姓被流徒者亦七八千
　人殘酷之甚致四方騷動冦賊蜂起國家空虚雖屢
　出兵不能制敵盧明月起淮南殺守令江都贊治王
　世充討平之王薄起青兖聚衆長白頻征不克厯山
　飛起河北四方結聚皆𤣥感之徒懼誅起而為賊餘
　見通鑑葉適曰煬帝簒弑之事楊素終始左右之而
　禍亂之端乃發於𤣥感所謂寡助之至親戚叛之大
　抵天下將亂之時人物氣象自異如𤣥感李密皆功
　臣之子其少年意趣已自異常及人君失德政繁賦
　重人心已摇不計親疎逺近皆得乘間而起𤣥感入
　黎陽取􁀙布為牟甲政與勝廣挈干為旗相類勝廣
　𤣥感密皆不足以亂天下而天下之亂由之而生要
　之天下之勢不在瓦解而在土崩秦隋之亡皆土崩
　之勢也(又曰密為𤣥感畫三䇿邀天子歸路上䇿也/入關中䇿也取東都下䇿也所謂上䇿獨可)
　(逼煬帝耳天下已亂安得遽定是不可用也入關之/䇿𤣥感與密皆欲用而不可唐取而用之遂得天下)
　(下䇿終於不可用/故𤣥感與密皆敗)
閏九月帝幸博陵冬十月遣屯衛大將軍吐萬緒討元
進十二月王世充平之(以本紀通鑑及/吕祖謙標目修)
　解題曰博陵今博州章邱
是歲詔籍没為盜者家(以吕祖謙/標目修)章邱杜伏威臨濟輔
公祐舉兵淮南(以吕祖謙/標目修)
　解題曰今濟南屬縣有臨濟鎮本漢朝陽縣
隋煬皇帝大業十年春二月戊子詔徵天下兵三月
壬子帝幸涿郡秋七月癸丑次懷逺鎮兵多不至甲子
高麗請降八月己巳帝班師冬十月丁卯還東都己丑
還西京(以本紀通鑑及/吕祖謙標目修)
　解題曰按新唐志營州有懷遠守捉
十一月祀南郊帝不齊于次(以吕祖謙/標目修)十二月帝幸東
都(以本/紀修)以張須陀為黜陟討捕大使(以列/傳修)
隋煬皇帝大業十一年春正月增秘書省官百二十員
(以本/紀修)二月庚午城郡縣亭塢(以通/鑑修)三月丁酉族誅驍衛
大將軍李渾將作監李敏(以本紀/通鑑修)己酉帝幸太原夏四
月幸汾陽宫(以本/紀修)以衛尉少卿唐公李淵為山西河東
撫慰大使(以通/鑑修)秋八月乙丑帝北巡癸酉突厥始畢可
汗圍帝於鴈門帝下令重賞格停伐高麗募兵赴難九
月甲辰圍解冬十月壬戌帝還東都減賞格仍議伐高
麗(以本紀吕祖/謙標目修)東海李子通據海陵(以吕祖謙/標目修)城父朱
粲掠漢南(以吕祖謙/標目修)
　解題曰城父亳州縣
隋煬皇帝大業十二年　(楚帝林士𢎞太平元年/)春正
月作毗陵宫(以通/鑑修)夏四月大業殿火(以通/鑑修)五月丙戌日
有食之既(以本/紀脩)納言薊威除名(以列/傳脩)秋七月帝幸江都
命越王伺與光禄大夫叚逹太府卿元文都揔留後事
殺諫者建節尉任宗奉信郎崔民象王愛仁(以吕祖謙/及通鑑標)
(目/脩)冬十月己丑許恭公宇文述卒以其子太僕少卿化
及為屯衛将軍(以吕祖謙/標目脩)前東都法曺翟讓為盗李宻
歸之譲殺滎陽通守張湏陀(以吕祖謙/標目脩)十二月壬辰鄱
陽林士𢎞稱楚帝扵豫章改元(以吕祖謙/標目脩)以驍衛将軍
唐公李淵為太原留守虎賁郎将王威虎牙郎将髙君
雅副之(以吕祖謙/標目脩)太僕卿楊義以破降河北賊数十萬
虞世基奏罷其兵侍御史韋雲起劾世基裴藴隐蔽盗
賊坐左遷(以吕祖謙/標目脩)賊将髙開道起兵扵燕(以吕祖謙/標目脩)
虎賁郎将羅藝起兵涿郡(以吕祖謙/標目脩)
　觧題曰隋涿郡即幽州
隋煬皇帝大業十三年
　(隋恭皇帝侑義寕元年年/長樂王竇建徳丁丑元)　(楚林士𢎞太平二年年/梁帝梁師都永隆元)
　(梁王蕭銑鳴鳯元年興元年/定楊可汗劉武周天)　(秦帝薛舉秦興元年/魏公李宻元年)
　(梁王李軌元年/)
春正月杜伏威據歴陽(以本紀/通鑑脩)丙辰竇建徳稱長樂王改
元(以本紀/通鑑修)辛巳兖州徐圎朗䧟東平(以吕祖謙/標目脩)二月壬午
朔方鷹揚郎将梁師都起兵連突厥(以吕祖謙/標目脩)馬邑鷹揚
府校尉劉武周起兵附于突厥(以吕祖謙/標目脩)虎賁郎将劉長
恭討李密兵敗密自稱魏公城洛口倉陷河南郡縣(以/吕)
(祖謙標/目修)
　解題曰按元和郡志河南府鞏縣本與成皐中分洛
　水西則鞏東則成皋後魏倂焉李密自潁川襲據鞏
　城斷洛川包南北山周三十餘里事見通鑑
三月劉武周取汾陽宫突厥立為定楊可汗武周即帝
位改元(以吕祖謙/標目修)
　解題曰楊隋姓也言能定隋也
梁師都稱梁帝改元引突厥居河南地(以吕祖謙/標目修)夏四
月癸未金城校尉薛舉自稱西秦霸王改元(以吕祖謙/標目修)
河南討捕大使裴仁基以虎牢降魏公密密據囘洛倉
(以通鑑及吕/祖謙標目修)五月甲子唐公淵殺王威高君雅(以吕祖/謙標目)
(修/)䕶軍柴孝和説魏公密襲長安不從丁丑東都遣兵
擊密大破之密奔洛口(以通鑑及吕/祖謙標目修)六月唐公淵舉兵
尊代王侑遣晉陽令劉文靜使突厥己丑淵子建成世
民拔西河郡癸巳建大將軍府以晉陽宫監裴寂為長
史劉文靜為司馬(以吕祖謙/標目修)
　解題曰范祖禹曰匹夫欲自立於鄉黨猶不可不自
　重也況欲圖王業舉大事而可以不正啓之乎太宗
　陷罪於父而脅之以起兵高祖昵裴寂之邪受其宫
　女而不辭又稱臣於突厥倚以為助何以示後世乎
　夫創業之君其子孫則而象之如影響之應形聲尤
　不可不慎舉也是以唐世人主無正家之法戎狄多
　猾夏之禍蓋高祖以此始也按通鑑考異溫大雅創
　業起居注云命大郎二郎率衆討西河高祖太宗實
　録但云命太宗徇西河蓋史官没建成之名耳唐殷
　嶠傳從隱太子攻西河今從起居注餘見通鑑(西河/今汾)
　(州/)又按李璋晉陽事迹晉陽宫齊天保元年置周武
　平廢大業三年又置在乾陽門直北
秋七月壬子遣江都通守王世充赴東都(以吕祖謙/標目修)癸
丑唐公淵發晉陽代王侑遣虎牙郎將宋老生屯霍邑
武候大將軍屈突通屯河東㑹積雨淵欲還世民諫止
之(以通/鑑修)
　解題曰河中府唐為河東郡
武威鷹揚府司馬李軌起兵稱河西大涼王(以吕祖謙/標目修)
薛舉稱帝(以吕祖謙/標目修)八月辛巳唐公淵敗宋老生斬之
拔霍邑(以吕祖謙/標目修)
　解題曰平陽有霍邑縣(以吕祖謙/標目修)
癸巳劉文靜以突厥兵㑹唐公淵(以通/鑑修)九月括江都婦
女配從兵(以本/紀修)魏公密取黎陽倉(以吕祖謙/標目修)彗星見(以/本)
(紀/修)戊午唐公淵圍河東庚申濟河丙寅遣建成屯永豐
倉世民徇渭北淵女李氏從弟神通各起兵以應淵關
中羣盜皆降世民引隰城尉房𤣥齡為謀主冬十月辛
卯圍長安(以吕祖謙/標目修)
　解題曰竇苹音訓曰永豐倉在渭南倉之東太原倉
　之西
丙申羅今蕭銑起兵巴陵稱梁王改元(以吕祖謙/標目修)
　解題曰按隋紀作羅新唐紀作羅山隋志巴陵郡有
　羅縣舊唐志羅縣即古汨羅之地新志武德八年廢
　入湘陰羅山自屬申州新紀蓋誤通鑑云羅川亦非
　也今從隋紀
王世充大敗魏公密於洛北既而敗於黑石(以通/鑑修)
　解題曰黑石在河南府鞏縣
十一月丙辰唐公淵克長安約法十二條除隋苛禁下
馬邑郡丞李靖獄既而赦之(以吕祖謙/標目修)
　解題曰按隋書新舊唐書紀傳高祖太宗實録溫大
　雅創業起居注柳芳唐厯陳嶽唐統紀大業十二年
　淵為太原畱守時羣盜蜂起高祖子世民(本文作太/宗後倣此)
　知隋祚已盡陰有安天下之志推財養士結納豪傑
　咸得其歡心長孫順德劉𢎞基等皆因事亡命匿之
　又與晉陽令劉文靜尤善文靜坐李密事繫獄世民
　私入視之文静喜挑言曰喪亂方劇非高光不能定
　世民曰安知無其人哉今過此非兒女之情直欲共
　大計宜籌其事文靜曰今李密圍洛邑主上流播淮
　南賊盜以十萬數須真主取而用之則四海不足定
　也今汾晉避盜者皆入此城文靜為令數年知其豪
　傑一朝號召立可數萬人尊公所領之兵復且數萬
　一言出口誰敢不從乗虚入關號令天下不盈年歲
　帝業可成世民笑曰卿言差合人意於是部署賓客
　陰圖起義欲白淵慮必不從欲竊發又恐驚淵沈吟
　久之淵領太原宫監而所善客裴寂為副監文靜謀
　因寂説引寂交於世民世民出私錢數百萬餉龍山
　令高斌亷與寂博陽不勝寂大喜日滋昵世民以情
　告之許諾寂因選晉陽宫人私侍淵淵過寂飲酒酒
　酣寂具以大事告之淵大驚寂曰正為宫人奉公事
　發當誅為此爾未幾突厥冦馬邑淵令郡丞高君雅
　與馬邑太守王仁恭幷力拒之不利淵懼為煬帝所
　譴甚憂之世民因進曰今主上無道百姓愁怨城門
　之外皆已為賊若守小節必旦暮死亡若起義兵可
　因機轉福天與不取憂之何益淵大驚曰何意敢發
　此言吾將執汝告官世民復曰見天時人事如此所
　以敢言必欲告執不敢辭死淵曰豈能告汝慎勿出
　口且去明日更來明日復進説曰此萬全之䇿以救
　滅族之事今盜賊遍天下大人受命討捕其可盡乎
　賊既不盡自當獲罪且又世傳李氏姓纂應圖録李
　金才隆貴一朝族滅大人能平賊即有功當不賞以
　此求活莫可得淵意少解曰我一夜思汝言亦有大
　理今日破家滅身亦由汝化家為國亦由汝突厥數
　犯邊淵兵出無功帝遣使者執淵詣江都淵素被猜
　忌及是大懼世民流涕曰奉事國家惟忠與孝今國
　亂主昏盡忠何益傾家絶嗣非孝所宜事急矣須早
　為大計又遣文靜及寂進説曰晉陽士馬精鋭宫庫
　豐饒以兹舉事可立大功關中天府代王沖幼酋豪
　並起未有適從願公引兵西誅暴除亂乃受單使囚
　乎淵然之世民與文靜等議尅日舉事已而帝復馳
　使者赦止淵其事遂已文靜謂寂曰先發制人後發
　制於人唐公名載圖讖聞天下尚可帖帖以待禍哉
　公為監以宫人侍客公死何憾奈何累唐公寂懼乃
　勸起兵世民教文靜偽為詔發太原西河鴈門馬邑
　男子年二十至五十悉為兵期歲盡集涿郡以伐遼
　繇是人心愁擾益思亂㑹馬邑人劉武周殺王仁恭
　舉兵反攻汾陽宫世民復曰大人受委鎮守而賊徒
　竊據不能捍禦不早舉大計身陷禍機悔無所及淵
　因集將佐謂之曰賊據汾陽宫我輩不能制自當族
　滅將如之何王威高君雅及僚吏咸請集兵淵欲觀
　威等之意曰朝廷出師皆稟詔勅今賊稱尊號近在
　數百里内江都懸隔若待奏報還期未測復將何計
　威等咸曰公地居賢戚務盡丹誠逡巡聽奏豈及事
　機淵曰善於是命世民與文靜長孫順德劉𢎞基等
　各募兵旬日間衆且一萬密遣使召子建成元吉於
　河東威君雅等見兵大集疑懼請禱雨晉祠(唐叔祠/在大原)
　(府平晉縣西/南十二里)將為不利淵知其謀陰為之備五月甲
　子旦淵與威君雅等同坐視事世民嚴兵在外以備
　非常文靜導開陽府司馬劉政㑹入告變云二人謀
　反陰引突厥將覆太原淵陽驚曰豈有是耶徐以文
　書示之曰人告公反宜受勘當君雅詬曰反人欲殺
　我耳文靜叱左右執之丙寅突厥數萬騎冦城下淵
　令開門偃旗幟虜不測所為引兵掠城外而去淵令
　曰人告威君雅勾致此賊效矣遂殺之以起兵甲戌
　遣劉文靜連和於突厥六月己卯建成(本文作/世子)與元
　吉(本文作/齊王)至自河東裴寂等請准伊尹放太甲霍光
　廢昌邑故事尊煬帝為太上皇立代王以安隋室傳
　檄郡縣淵曰如此所作可謂掩耳盜鈴事相逼不得
　不爾甲申命建成世民將兵徇西河郡下之獲郡丞
　高德儒數之曰卿見野鳥謬稱是鸞以諂時主義兵
　之舉正欲誅佞人耳斬之餘皆慰撫盡復其業百姓
　大悦癸巳開大將軍府置三軍以建成為隴西公左
　領軍大都督左軍隷焉世民為燉煌公右領軍大都
　督右軍隷焉元吉為姑臧公中軍隷焉裴寂為長史
　劉文靜為司馬石艾長(縣屬太/原郡)殷開山為掾劉政㑹
　為屬長孫順德王長諧劉𢎞基竇琮為統軍開倉庫
　賑窮乏逺近響應七月壬子淵杖白旗誓於野有兵
　三萬以元吉為太原畱守癸丑發太原遣將張綸徇
　稽胡離石(石/州)龍泉(隰/州)文城(西慈/州)三郡隋將宋老生屯
　霍邑(晉州/縣)屈突通鎮河東議者憚之世民曰天實棄
　隋老生之輩當如我何壬戌霖雨甚營于賈胡堡(在/靈)
　(石縣南三/十五里)老生拒險師不得進己巳李密遣使致書
　請合從淵覽書謂所司曰密誇誕宜卑辭以驕其志
　使不虞於我密得書甚悦議者以老生通相去不遥
　密姦謀難測突厥見利而行武周事胡者也太原一
　郡之㑹義兵家屬在焉愚夫所慮淵謀於衆世民曰
　武周突厥外雖相附内實相猜突厥必利太原寧肯
　近忘馬邑武周悉其此勢未必同謀京都畱守特畏
　義旗所以驍將精兵鱗次而進今若卻還諸軍恐動
　必有變生若突厥武周不謀同至老生屈突追奔競
　來還無所入往無所之今禾菽被野人馬無憂李密
　戀於倉粟未遑逺畧老生輕躁破之不疑本興大義
　以救蒼生不顧煞身以安百姓當先入咸陽號令天
　下雨罷進軍若不殺老生取霍邑敢以死謝(通鑑考/異據溫)
　(大雅創業起居注唐公顧謂大郎二郎曰何如對曰/云云太宗實録盡以為太宗之䇿無建成名今從創)
　(業注按創業注作於武德時建成位居上嗣太宗止/藩王爾所以毎事大雅不使太宗獨專其名故倂建)
　(成言之也觀其諫高祖囘師之辭洞究敵情/辭語明白建成庸人豈能及此今削其名)淵不納
　促令引發世民將復諫㑹暝淵已寢世民不得入號
　泣聲聞於内問其故曰今以義動進戰則尅退還則
　兵散於前敵乗其後死亡須臾是以悲耳淵乃悟曰
　兵馬已去如何世民曰右軍嚴而未發左軍去猶不
　逺請自追之淵曰吾成敗在汝知復何言世民親與
　建成分路追兵囘八月己卯雨霽辛巳引師從傍山
　細道趨霍邑淵曰老生若嬰城自守當即攻之主客
　勢懸卒難致力建成世民曰老生勇而無謀以輕兵
　挑之必當出戰戰必擒矣世民以數騎詣其城下舉
　鞭指麾若將圍城者老生怒開門出兵淵曰兵疲未
　食且欲停營世民曰機不可失淵謂建成曰汝看兩
　陣將交引左軍趨東門命世民引右軍趨南門斷其
　歸路老生背城而陣淵與建成合陣於城東世民及
　柴紹陣於城南老生麾兵先薄淵建成墜馬老生乗
　之中軍左軍咸却世民與軍頭段志𤣥馳下埈坂衝
　斷其軍出其陣後手殺數十人刀盡缺血流入袖灑
　而復戰表裏齊譟響若崩山隋師大潰老生不得入
　城棄馬投塹軍士斬首於麾下流血數里四面進薄
　其城時無攻具士卒縁矟攀堞無敢當者遂平霍邑
　撫其餘衆而用之丙戌下臨汾郡(晉州後改/平陽縣)辛卯克
　絳郡癸巳營於龍門縣河東户曹任瓌請見淵曰吾
　此舉其濟乎瓌曰公仗順而起軍令嚴明所下城邑
　無秋毫之犯關中起兵者跂踵而待何不濟乎瓌在
　馮翊久悉其人情願入關宣布威靈以収左輔繇梁
　山(在韓/城縣)濟河趣韓城逼郃陽徇朝邑(二縣皆/屬同州)蕭造文
　吏勢當自下次招諸賊然後皷行據永豐(在華州/華陰縣)積
　粟雖未得京師關中固已定矣淵曰是吾心也與劉
　文靜㑹於麾下淵謂文靜曰吾已及河突厥始至馬
　多人少甚愜本懷己亥營於壺口(在慈州吉鄉縣/西南五十里)通
　絶津梁水濱居人競進舡舫前後數百乃置水軍壬
　寅馮翊賊帥孫華土門(後為京兆/府美原縣)賊帥白𤣥度具舟
　於河以濟師淵命華及王長諧等引兵先渡以任瓌
　為慰撫大使説下韓城九月乙卯張綸自離石下龍
　泉文城等郡初王長諧之濟河也淵戒之曰屈突通
　相去五十餘里不敢與我爭鋒其勢可知但其懼罪
　必當伺便相襲宜為之備通果遣虎牙郎將桑顯和
　率精兵數千夜襲長諧義軍不利隋人逐北史大柰
　以游兵掩其後顯和敗績僅以身免丙辰馮翊太守
　蕭造降戊午淵率衆攻河東不克將吏勸領太尉加
　置僚屬從之通未下而三輔多歸者淵欲先取京師
　恐通犄其後裴寂曰不若破通而後趨京師世民曰
　不然兵尚權權利於速今乗機度河以奪其心關中
　羣賊處處屯結撫而有之何向不濟通自守賊耳何
　能患我一失其機勝負未可知也淵兩從之華陰令
　李孝常以永豐倉歸義以少牢祀河乃濟甲子次長
　春宫(在同州朝邑縣梁載言/十道志周宇文䕶築)士庶至者日有萬數淵
　禮之人人喜悦丙寅遣建成劉文靜王長諧屯永豐
　倉以拒潼關世民率劉𢎞基長孫順德等數萬人往
　高陵涇陽雲陽武功盩厔鄠諸縣屈突通畱鷹揚郎
　將堯君素守蒲將自武關援長安至潼關阻文靜兵
　不得進淵從父弟神通起兵於鄠柴氏婦淵女也亦
　起兵於司竹(鳳翔府盩厔/縣有司竹園)皆與世民㑹郿賊邱師利
　李仲文盩厔賊何潘仁向善志宜君賊劉昊等各率
　衆數千來降庚午淵觀永豐倉開倉大賑窮乏壬申
　次馮翊(馮翊縣南三十二里/有興徳宫淵所次)乙亥世民屯阿城(阿房/宫一)
　(名阿/城)建成自新豐趨霸上是日延安(延/州)上郡(鄜/州)雕陰
　(綏/州)郡並遣使來降丙子淵自下邽(華州/縣)西上所經隋
　宫苑悉罷之出宫女還其家十月辛巳至長樂宫時
　京師畱守衛文昇陰世師挾代王以拒義師淵屯春
　明門外(長安志外郭城東/面三門中春明門)衆二十餘萬各依壁壘不
　入村居無為侵暴遣使諭以匡復之意再三皆不報
　辛卯世民帥師頓城西建成頓城東分朱雀大街連
　營圍之甲辰圍城下令曰犯隋七廟及宗室者罪三
　族十一月丙辰軍頭雷紹吉先登京師平命主符郎
　宋公弼収圖籍殺人劫盜背軍叛者死戊午以陰世
　師黷貨郡丞骨儀苛酷並斬之連坐者十餘人淵擊
　突厥馬邑郡丞李靖察淵有四方之志因自鎖上變
　將詣江都至長安道塞不通而止淵已定京師將斬
　之靖呼曰公起兵為天下除暴亂以私怨殺誼士乎
　世民亦為請得釋癸亥率百僚備法駕尊代王為天
　子大赦改義寧元年十一月甲子淵自長樂宫入京
　師以淵為相國假黄鉞進封唐王此高祖平長安之
　本末也
王世充與魏公密戰于石子河敗績(以朱熹/綱目修)
　解題曰石子河在河南府鞏縣
戊午魏公密殺翟讓(以吕祖謙/標目修)壬戌唐公淵立代王侑
為皇帝改元義寧尊帝為太上皇(以吕祖謙/標目修)
　解題曰朱熹曰漢高祖取天下正當為其直截做去
　無委曲囘䕶處隋大亂如此唐高祖太宗因羣盜之
　起直截做去止是誅獨夫為其中不能無慊又立恭
　帝假援突厥囘䕶委曲如此所以不及漢之創業也
　事見通鑑(宋庠紀年通譜義寧取因/義師之興而天下寧一也)
甲子淵假黄鉞大都督内外軍事大丞相唐王己巳以
子建成為世子世民為秦公元吉為齊公(以吕祖謙/標目修)滎
陽郡降李密(以通/鑑修)十二月薛舉遣其子仁杲圍扶風秦
公世民擊敗之(以本/紀修)唐王淵以光禄大夫李孝恭為山
南招慰大使破朱粲降三十餘州(以唐紀吕祖/謙標目修)屈突通
降唐王淵招河東通守堯君素不下(以通鑑及吕/祖謙標目修)王世
充襲倉城魏公密大敗之(以通/鑑修)唐王淵遣丞相司馬劉
文靜定新安以西雲陽令詹俊等下巴蜀(以吕祖謙/標目修)梁
王銑襲取豫章林士𢎞保餘干(以吕祖謙/標目修)
　
　
　
　
　
　
　
　
　
　
　
　
　
　大事記續編卷四十八
