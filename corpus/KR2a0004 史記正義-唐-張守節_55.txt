史記正義卷五十三
　　　　　　　　　　　　唐　張守節　撰
蕭相國世家第二十三　　　史記五十三
蕭相國何者沛豐人也以文無害為沛主吏椽高祖為
布衣時何數以吏事䕶高祖高祖為亭長常左右之高
祖以吏繇咸陽吏皆送奉錢三何獨以五秦御史監郡
者與從事常辨之何乃給泗水卒史事第一秦御史欲
入言徴何何固請得母行及高祖起為沛公何常為丞
督事沛公至咸陽諸將皆爭走金帛財物之府分之何
獨先入收秦丞相御史律令圖書藏之沛公為漢王以
何為丞相項王與諸侯屠燒咸陽而去漢王所以具知
天下阨塞戸口多少彊弱之處民所疾苦者以何具得
秦圖書也何進言韓信漢王以信為大將軍語在淮隂
侯事中漢王引兵東定三秦何以丞相留收巴蜀搷撫
諭告使給軍食漢二年漢王與諸侯擊楚何守闗中侍
太子治櫟陽為法令約束立宗廟社稷宫室縣邑輙奏
上可許以從事即不及奏上輙以便宜施行上來以聞
關中事計戸口轉漕給軍漢王數失軍遁去何常興關
中卒輙補缺上以此專屬任何關中事漢三年漢王與
項羽相距京索之閒上數使使勞苦丞相鮑生謂丞相
曰王暴衣露葢數使使勞苦君者有疑君心也為君計
莫若遣君子孫昆弟能勝兵者悉詣軍所上必益信君
於是何從其計漢王大說漢五年既殺項羽定天下論
功行封羣臣爭功嵗餘功不決高祖以蕭何功最盛封
為酇侯所食邑多功臣皆曰臣等身被堅執銳多者百
餘戰少者數十合攻城略地大小各有差今蕭何未嘗
有汗馬之勞徒持文墨議論不戰顧反居臣等上何也
高帝曰諸君知獵乎曰知之知獵狗乎曰知之高帝曰
夫獵追殺獸兎者狗也而發蹤指示獸處者人也今諸
君徒能得走獸耳功狗也至如蕭何發蹤指示功人也
且諸君獨以身隨我多者兩三人今蕭何舉宗數十人
皆隨我功不可忘也羣臣皆莫敢言列侯畢已受封及
奏位次皆曰平陽侯曹參身被七十創攻城略地功最
多冝第一上已橈功臣多封蕭何至位次未有以復難
之然心欲何第一關内侯鄂君進曰羣臣議皆誤夫曹
參雖有野戰略地之功此特一時之事夫上與楚相距
五嵗常失軍亡衆逃身遁者數矣然蕭何常從關中遣
軍補其處非上所詔令召而數萬衆㑹上之乏絶者數
矣夫漢與楚相守榮陽數年軍無見糧蕭何轉漕闗中
給食不乏陛下雖數亡山東蕭何常全闗中以待陛下
此萬世之功也今雖亡曹參等百數何缺於漢漢得之
不必待以全奈何欲以一旦之功而加萬世之功哉蕭
何第一曹參次之高祖曰善於是乃令蕭何賜帶劒履
上殿入朝不趨上曰吾聞進賢受上賞蕭何功雖高得
鄂君乃益明於是因鄂君故所食闗内侯邑封為安平
侯(括地志云澤州安/平縣本漢安平縣)是曰悉封何父子兄弟十餘人皆
有食邑乃益封何二千戸以帝嘗繇咸陽時何送我獨
贏奉錢二也漢十一年陳豨反高祖自將至邯鄲未罷
淮隂侯謀反闗中吕后用蕭何計誅淮隂侯語在淮隂
事中上已聞淮隂侯誅使使拜丞相何為相國益封五
千户令卒五百人一都尉為相國衛諸軍皆賀召平獨
弔召平者故秦東陵侯秦破為布衣貧種𤓰於長安城
東𤓰美故世俗謂之東陵𤓰從召平以為名也召平謂
相國曰禍自此始矣上暴露於外而君守於中非被矢
石之事而益君封置衛者以今者淮隂侯新反於中疑
君心矣夫置衛衛君非以寵君也願君讓封勿受悉以
家私財佐軍則上心說相國從其計高帝乃大喜漢十
二年秋黥布反上自將擊之數使使問相國何為相國
為上在軍乃拊循勉力百姓悉以所有佐軍如陳豨時
客有說相國曰君滅族不乆矣夫君位為相國功第一
可復加哉然君初入闗中得百姓心十餘年矣皆附君
常復孶孶得民和上所為數問君者畏君傾動闗中今
君胡不多買田地賤貰貸(貰音世又食夜反/賖也下天得反)以自汙上
心乃安於是相國從其計上乃大說上罷布軍歸民道
遮行上書言相國賤彊買民田宅數千萬上至相國謁
上笑曰夫相國乃利民民所上書皆以與相國曰君自
謝民相國因為民請曰長安地狹上林中多空地棄願
令民得入田母收槀為禽獸食上大怒曰相國多受賈
人財物乃為請吾苑乃下相國廷尉械繫之數日王衛
尉侍前問曰相國何大罪陛下繫之暴也上曰吾聞李
斯相秦皇帝有善歸主有惡自與今相國多受賈豎金
而為民請吾苑以自媚於民故繫治之王衛尉曰夫職
事茍有便於民而請之眞宰相事陛下奈何乃疑相國
受賈人錢乎且陛下距楚數嵗陳豨黥布反陛下自將
而往當是時相國守關中揺足則關以西非陛下有也
相國不以此時為利今乃利賈人之金乎且秦以不聞
其過亡天下李斯之分過又何足法哉陛下何疑宰相
之淺也高帝不懌是曰使使持節赦出相國相國年老
素恭謹入徒跣謝高帝曰相國休矣相國為民請苑吾
不許我不過為桀紂主而相國為賢相吾故繫相國欲
令百姓聞吾過也何素不與曹參相能及何病孝惠自
臨視相國病因問曰君即百嵗後誰可代君者對曰知
臣莫如主孝惠曰曹參何如何頓首曰帝得之矣臣死
不恨矣何置田宅必居窮處為家不治垣屋曰後世賢
師吾儉不賢母為勢家所奪孝惠二年相國何卒(括地/志云)
(蕭何墓在雍州咸陽/縣東北三十七里)謚為文終侯後嗣以罪失侯者四
世絶天子輙復求何後封續鄼侯功臣莫得比焉
太史公曰蕭相國何於秦時為刀筆吏録録未有竒節
及漢興依日月之末光何謹守管籥因民之疾奉法順
流與之更始淮隂黥布等皆以誅滅而何之勲爛焉位
冠羣臣聲施後世與閎夭散宜生等爭烈矣
　
　
　
　史記正義卷五十三
