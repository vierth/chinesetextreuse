
　續資治通鑑長編巻三百四十八
　　　　　　　　　　　　宋　李燾　撰
　　神宗
元豐七年八月戊辰朔門下省言刑部奏鈔宣德郎樂
京據例當作情理稍輕不礙選注京本坐言役法本部
不敢用例詔樂京情重刑部引例不當(朱本刪去新本/復存之樂京事)
(已見熈寧四/月十二日)　熈河蘭㑹路經制司言岷州蕃兵將趙
惟吉康谷寨主夏亮坐前任隨知岷州張若訥役禁軍
修教場衝替乞許其自新宜令依舊詔趙惟吉夏亮許
留在任各展磨勘二年　荆湖路相度公事所言(孫覽/相度)
(公事見五月二/日又十一日)王江一帶自大湴口以上接連檀溪諸
蠻與今道路相接朝㫖專委管勾廣西經畧司機宜文
字程節招納措置本處地理闊逺蠻已歸附須築一堡
寨以為守備詔節相度節言王江上流地名安口控扼
諸峒其地寛平可建城寨然由王口而上經大湴吉老
江口皆生蠻猺團族惟以畧峒民板木為生今雖效順
各有俸給若建城寨亦湏兵威彈壓今欲沿江及中心
嶺各治道路漸進先置堡鋪於吉老江量留兵丁以防
鈔截糧道然後安口可以即工又言王江一帶團峒東
由王口三甲西連三都樂土南接宜州安化與誠州新
招檀溪地宻相鄰比熈寕中嘗遣承制劉初領兵丁置
寨於安口諸蠻併力殺傷官軍自此蠻情愈更生梗今
徧招納例皆效順當開道路置堡寨驛鋪分兵丁防守
乃為久安之計又縁事干西路須與誠州同時措置庻
使諸蠻力有所分易為辦集並從之(五月二十/七日可考)　御史
寋序辰言聞京西麥斗錢不過三十轉運司乃令税戸
折納錢六十以上詔京轉運司具析以開(朱本以為事/小削去要見)
(後來/如何)
已已詔以鄜延路經畧司言新歸順三班差使馬竒特追
躡西賊被傷死昨宻科川獲級未賞有子沙木紫詔馬竒特
來降招誘人戸數多又累立功沙木紫與三班借職賻錢
三十千絹十匹獲級當遷三資給絹六十匹
庚午新提㸃䕫州路刑獄朝議大夫裴士林知澶州先
是河北路轉運判官張適劾奏知澶州吕希道郡事不
治境内賊盗充斥致煩朝廷專官捕逐未獲乞重置朝
典上批裴士林今日在殿訴陳以母親高年逺行不便
乞易一近地差遣契勘士林累典劇郡頗有幹力可令
替希道赴闕其䕫州路提典刑獄别選人具名進呈始
希道除知澶州辭日上諭曰以河徙欲鎮安百姓執政
進擬從官朕選用卿希道至澶以治績稱秩滿再任河
朔保甲白晝持梃公然為盗教隊廵檢和德挾提舉司
勢因縁枉法掠聚貨賄監司隠忍不敢詰希道發其贓
狀僚屬皆惶恐希道即獨奏其事捕德下獄提舉官聞
之馳驛至澶取保甲囚盡釋之希道曰山可移獄不可
變既窮治取其首領於刼掠處斬之餘皆配𨽻澶人感
泣朝廷亦命他路監司審其獄皆實重貶德自是提舉
司益不協保甲有犯法者諸邑稍加懲治則必反中以
他事希道檄諸邑保甲犯法有疑必送州至則悉論如
法提舉官怒欲劾希道其同僚以希道辭直不敢書狀
乃已元豐五年夏河東注靈平埽(事見五年/七月壬午)一夕潰岸
幾决希道曰此正前日之曹村也事不可再即馳至河
上自督役河得無虞先是河决小吳(四年八月八/日河决小吳)南直
靈平下埽甚急當嵗有水患乃請開大吳口導河循西
山北流論者以為得禹之舊迹自是曹村無水患矣張
適為轉運判官(適除運判乃/六年十月)上河朔鹽利以助邉計詔
推行之希道曰祖宗手詔在北門地多斥鹵民所衣食
故通鹽不禁河朔之人可安不可擾適深恨怒初澶河
未徙南北城相望河貫其内故并河為禁地河既徙而
北流有盗十餘人刼掠他州縣夜道退灘適因奏彊賊
由城中過法當按責守臣希道遂罷(此據范祖禹誌希/道墓須更考詳八)
(年四月二十/一日適責官)　右侍禁杜能自陳有邉功御延和殿引
見賜人馬甲一聫　詔内臣殿侍管押戸馬徃陕西河
東路司勲取死損見在分數等第以聞　眞定府路安
撫使馮京言洛州水災漂浸公私廬舍詔轉運司限兩
月修完　樞宻院言蠻乞弟昨棄巢穴而遁今聞無所
依止詔王光祖遣人招諭乞弟許出降與免罪補名目
於近邉勾當是嵗乞弟死　權河北轉運判官張適言
已遣第十五副將王文景領兵捕殺澶州界羣賊權令
選乗馬鋪馬七匹詔張適不當差馬鋪馬給將下特釋
罪(朱本云事/小不書)
辛未詔禮部侍郎李常罰銅十斤膳部郎中曽有開與
宫觀差遣坐修條不當也　熈河蘭㑹路經畧司言昨
夏賊圍蘭州蕃官三班奉職章鄂特把隘伏截得力雖
不獲級乞恩詔章鄂特遷一資換本族廵檢　詔宗室
有期以下服既殯許嫁娶毋得用花綵及作樂著為令
(御集尤詳/今從實録)　河東路經畧使吕惠卿言河外縁邉秋稼
登稔可市糧草依將來官糴價與轉運司易錢鈔及令
内地支移民戸出脚直以便公私乞先給錢三十萬緡
在京樁管許以償本司糴買鈔撥本司舊封樁芻糧為
年計以所糴買封樁歳終以聞從之仍支末鹽錢三十
萬緡　給事中韓忠彦言吏部奏鈔擬注江寧府司録
参軍前刑部法直官郝京試大理司直不坐條而引例
既有著令自當奉行豈可廢條用例詔吏部郎官罰銅
十斤都省郎官六斤
癸酉中書省言澶州賊單安等刼縣鎮民物頗有徒衆
未獲詔左班殿直武學學諭陳濟方募選兵三百指名
抽差使臣兩員凖備差使迹捕其賊所至捕盗官等並
取濟方指揮
甲戍秦鳳路經畧使吳雍言秦州糧草纔支半年望賜
錢三五十萬緡依五路常平法計置詔戸部支常平積
剰錢二十萬緡　湖北轉運都鈐轄司奏相度誠州已
納抄劄到歌樓横嶺等團畸零人戸各在潭溪與招賞
團峒相雜居止於蠻情顯有形比乞加犒賞等從之又
奏為誠州三班差使楊晟祝係首先納土歸明今來潭
溪等團峒已行招納了當乞與改官或支賜詔與三班
借職(宻記八月七日事五月二日又十一日七/月四日八月一日六年五月十三日當考)
乙亥戸部言提㸃河北東路刑獄吕仲甫乞二浙歲散
和買紬絹止用舊價支鹽三分本部下其事本路轉運
鹽司相度言不便詔兩浙轉運提㸃刑獄提舉鹽事司
同相度(竟如何/當考)　手詔劉昌祚前機宜官徐勲等本因
帥臣失於檢察以致違法敗官聞今來本司官屬尚因
前弊玩慢弗悛審如所聞不可不治可更體量違法重
者彈治以聞事理稍輕即嚴戒敇以提舉永興等路保
甲胡宗囬奏鄜延路經畧司勾當公事曹輔等不公故
也
丙子手詔李憲西邉用兵未已行陣之間戰騎為急今
諸路奏陳皆以闕馬為言除本路收市外如何經畧可
以廣置駿足入塞爾目擊其事宜知其詳可速具方畧
以聞無有囬隠(朱/本)　都水使者范子淵言相度滑州浮
橋移次州西兩岸相距四百六十一歩南岸南崖地雜
膠淤比舊橋増長三十六歩半詔子淵與京西河北轉
運司滑州同措置修治　監察御史來之邵為將作監
丞先是御史中丞黄履言臣與張汝賢同薦御史汝賢
嘗與之邵為僚稱其習熟法令故列上之今遽聞之邵
雇雜戸女為婢有此汚行乞付有司根治詔之邵具析
之邵聞履彈奏即急出之乃言近買婢張數日問得恐
是襍戸即遣出故有是命(五月乙巳/初除御史)　詔知桂州熊本
已除吏部侍郎候辨正地界事畢聼朝㫖赴闕(六月四/日壬申)
(已除吏侍此特申明耳七月二十八日乙/丑此月十六日癸未二十一日戊子可考)　詔樞宻院
諸班直每轉員出職内是長入祗候已有陞軍㤙例以
病故不得遷者皆補外處本城無陞資指揮自今與陞
一資
辛巳鴻臚卿陳睦為遼主生辰使西上閤門使曹誘副
之奉議郎試右司貟外郎范純粹為正旦使文思副使
侍其璀副之　陜西轉運司言今秋民户税乞許本司
酌逺近支移以實縁邉從之毋過三百里　詔洺州水
災糧儲不足許借鄰近州縣常平倉米麥小豆共五萬
石限三年還　詔李憲權以職事付趙濟發來赴闕應
縁本路防秋事委濟經畫
壬午詔聞三省樞宻院官常早出六曹諸司不暇結絶
日務自今冬夏並以未初為限著于令　瀘南縁邉安
撫司言羅始党斗然斗更等首領乞依十九姓團結為
義軍欲遣官管勾團結分地把拓立職級管轄從之
癸未上批京西民産寡薄今嵗復罹水災兼累困河役
范子淵見營閉武濟河口昨已放工無效今冬雖霜降
水落又須廣費財力未可保其必成即且縱其分流據
年例物料兵夫固䕶武廣三埽自於新河無害可遣開
封府推官李士良審視士良還奏所修馬頭隄道實未
可保其必成乞並罷從之(四月二十二/日子淵責)　樞宻院言諸
路諜報西賊大㸃集若至秋深入冦諸路方出兵牽制
淺攻别無所得徒困兵馬若不乗其未備掩襲使賊得
併兵一路為冦於枝梧亦為費力詔陜西河東經畧制
置司選人深入鉤探如對境一二百里有賊兵不至重
大及有收秋人户住止可以倐往忽歸乗便討殺即度
事力發將兵仍計萬全毋得深入虛空之地　詔交趾
所議疆至據近日奏報已稍見涯涘新除知桂州苖時
中諳熟彼方蠻夷情偽處畫庶務宜不在熊本下兼本
已有改命恐於職事不肯任責可趣時中不候般家先
次乗遞馬疾速赴任(此據御集初九日丙子/二十一日戊子可考)
乙酉詔河東陜西發保甲給路費出本州界二百里以
上保正三千副保正二千大保長千小保丁七百不滿
二百里及縁邉不出州界二百里以上保正二千副保
千五百保長七百小保長保丁五百
丙戍都大提舉汴河隄岸司言京東地富糓粟可以漕
運其廣濟河下接逐處但以水淺不能通舟今以本司
近修狹京東河岸開斗門通廣濟河為利甚大今欲於
通津門裏汴河東城裏三十歩内令修城兵就便開河
一道取土修城及至斗門上安水磨下通廣濟河應接
行運從之(元豐五年二月十一日初罷廣濟/河運七月二十日六年九月四日)　上批諸
將兵馬平日固已多困於役使難得專意武事近復檢
束將副太宻多受制於州郡縱有材者亦罕得展四體
盡力法守除三路上有帥臣可以責委外開封府界京
東西路專選委監司一貟提舉開封府界王球京東吕
孝亷京西梁燾如保甲例以内臣一人承受奏報令不
以時㸃檢教事每歳如保甲遣官案閲手詔孝亷朝廷
以本路將副類多武人少閑文法致所部兵馬累煩朝
廷督責未嘗登額及教閱擊刺行陣多不應法盖武人
不能省閲朝廷頒付法式致廢而不舉兼上無主司赴
訴縱有曉職守者其趨公之心亦無從得伸今専委卿
提舉本路將兵職任事權並視已頒提舉保甲法施行
卿其仰體選付之重徃來㸃檢督責早令事藝修進行
陣精熟人馬元額速得登辦緩急調發四方戰守足可
保恃立功無踵前日虚數空名而已
戊子尚書省言聞今歲廣西秋稼大稔粒米狼戾正宜
蓄積詔廣西提舉常平司乗時廣糴　計議辨正安南
疆至成卓言已與黎文盛等辨正乞降詔加恩賜詔熊
本問成卓黎文盛公牒及面議並言不敢争占儂智㑹
儂宗旦所納州峒何因即乞降詔熊本言成卓據黎文
盛狀如成卓議於勿陽順安等峒從南畫斷地界陪臣
不敢争執即是辨正明據詔以隘外八處縣峒賜交趾
仍賜使副大衣著黎文盛五百阮陪三百(八峒不毛之/地事具六月)
(四日壬申及十一月二十二日戊/子六年六月四日始令成卓辨正)　詔熈河蘭㑹經畧
安撫司訪問蘭州並河至靈州度河至興州通道有幾
具地里逺近迂直以聞　詔寺監諸司應有稽違係所
轄省曹寺監失㸃校者亦令臺察彈奏
己丑皇第十一子俁為定武節度使成國公(舊紀書俁/為節使國)
(公新紀不/書節使)　詔禮部員外郎何洵直入内東頭供奉官
勾當御藥院劉惟簡同參定諸陵薦獻供奉式　禮部
言社稷之祭有瘞玉而無禮神之玉開元禮奠太社太
稷其玉以兩主有邸乞下有司造兩圭有邸二以為社
稷禮神之器從之　刑部言南蕃進奉人石以定過汝
州襄城其下人毆擊市人及自毁敇黄以定等外蕃當
自朝廷指揮外其敕書已關主客押伴使臣乞候囬日
下大理劾罪詔敕書不别給止令汝州具喧競毁敕書
因依連所毁敕送廣西經畧司謄牒送界首官司付本
蕃押伴使臣依刑部所申　權國子司業朱服言天下
郡縣之學皆𨽻本監四方之士多出太學將來禮部試
慮諸路舉人羣集京師自以不在學籍無糾禁稽察之
法循縁舊習浮縱寡恥兼本學生交雜相為掩蔽難以
辨究乞應舉人到京或有顯過虧損行義若博奕鬭訟
酗酒不檢造為飛語謗訕朝政委本監檢察聞奏比附
學規殿舉從之
辛夘雄州言凖朝㫖依髙陽關鑄城下九鐵水忩工料
以數十萬縁今窻上下城塹堅固本州最處極邉若置
鐵忩須開撅城身面三十尺底十尺不惟虚費功力亦
慮張皇欲漸計工料候有水窻城墮損處修換從之
詔堂除及吏部使闕知州自今三年為一任　詔諸提
舉常平司存留一半見錢以二分為市易抵當　詔於
絳州垣曲縣支息錢六萬七千緡付河東轉運司應副
芻糧
壬辰手詔劉昌祚近指揮諸經畧司乗隙出兵蹂敵秋
稼慮穫事已畢戎騎乗秋健集之時加之邉吏伺候滅
裂萬一逢賊誤國不細卿更籌畫如未可出即謹守前
約内外備戒勿承順朝廷一時指揮妄有舉動　詔江
南西提舉鑄錢朝議大夫錢昌武致任江東提舉鑄錢
朝議大夫李棻衝替昌武坐妄奏棻處置乖方當徒二
年棻坐不實當徒一年各㑹赦而昌武年七十二故也
　恩州總管信州團練使孫古滄州總管辰州團練使
劉聞等並以年髙令致仕
癸巳監舒州石溪鎮酒税奉職楊茂盛貸死除名郴州
編管坐百姓乗馬過務捜得税物笞之致死也　詔河
南府被水諸軍借一月糧見尅納者並除之　詔内藏
庫使榮州刺史涇原路都察知鎮戎軍張世矩追兩官
免勒停罷都監領榮州刺史權知鎮戎軍坐先為河東
軍馬司上出界功狀效用賈仲寳重傷不實盧秉等言
乞少寛假詔候案上取㫖故也　詔諸路發徃陜西户
馬有眇目或目單暈者即退令别買　詔自今彊盗須
州縣委不能制或兇惡巨蠧十人以上方得選募將兵
捕殺若本州有本屬將下兵即先選募或不足方得選
募將兵捕獲如違開封府界京東京西路委提舉將兵
官餘路安撫總管鈐轄司舉劾　樞宻承㫖司比較京
東京西路諸將副押隊訓練官軍員教頭賞罰詔京東
第八將副梁最趙潛京西第五将副張選孫璉各减磨
勘三年京東第二將副歐育史吉京西第一將副蘓贇
王政殿各展三年　衢州言資政殿大學士守太子少
保致仕趙抃卒輟視朝贈太子少師諡清獻
甲午上批諸路諜報西賊廣造攻具竭國㸃集聲言欲
入蘭州慮守臣將士狃於前勝輕易待敵或為誘戰别
致失宜令康識徃蘭州與當職官經畫為備及募人深
入刺候如賊果入寇務在謹重過於去年照管守禦兵
將晝夜悉力應副以取坐勝仍度人情時與犒給候大
河水開方得徃他處廵歴
乙未都提舉𣙜茶陸師閔言川茶之法肇於熈寧甲寅
行之陜西既有明效以河北河東生聚之衆惟茶不可
一日而闕若視陜右成法而歸利於公上度兩路歲費
之數置官場於荆楚間和市歲計運至兩路率用陜右
禁地之法本路俱積以助邉費詔師閔條具以聞尋下
兩路具到合用茶數及進呈詔寢之(朱本刪去云不行/合刪按此乃神宗)
(盛德安可沒/也仍具存之)　江淮等路發運副使蔣之竒乞復行東
南大路𣙜茶法進呈不行(朱本又以不行/刪去今復存之)　權發遣同
經制熈河蘭㑹路邉防財用馬申乞免熈河路封樁新
復五州軍闕額禁軍請受詔自今更不封樁其已封樁
者撥與經制司
丙申詔支常平積剰錢五十萬緡付熈河蘭㑹路經制
司市糧草　詔武臣知州軍及軍使並三年為一任
都提舉汴河隄岸司乞嵗買建州臘茶十七萬斤依官
綱例免税至京抽十分之一送都茶庫都茶庫所賣茶
本司乞嵗買三萬斤隨新陳作價並從之其市易務茶
令商議定價如不售即申所屬出開封府界變易　詔
熈河路經畧安撫制置司奏西蕃董戩送到蕃字以夏
國遣首領來青唐城欲同董戩首領入漢議通和事已
降指揮令差使臣一名引伴赴闕可續指揮令經畧司
審驗如委有夏國表文及奏陳事即如已降指揮若是
與邉臣商量仰先具奏(據御集乃三十日丁酉事今附/此不知後來竟如何此時董戩)
(已死鄂特凌古繼/立但未發䘮耳)
九月戊戌朔樞宻都承㫖張誠一言樞宻都承㫖月有
職錢三十千凖禄令武臣正任節度使以下不給添支
詔特給又詔給李元輔經制絹五千付秦鳯路經畧司
以賞功　樞宻院言夏國欲因董戩遣使乞通和其意
未可知慮欲以此疑本路邉備詔制置司過為隄備毋
得因此稍弛
己亥以右武衛大將軍仲先為登州團練使襲封魯國
公仲先宗肅子詔以宗肅於先帝為藩邸初從兄故也
　詔李憲歸本任依舊管勾經畧安撫司職事候應接
董戩與夏國首領議事畢依前降指揮(二十三/日可考)
庚子詔成都府减廢武寧第八指揮置馬軍騎射一指
揮支黎州所買馬以四百一十人為額以本路言馬軍
不足也　詔宗室克頒因心疾毆妻死外宅鎻閉嵗久
可免監守
辛丑經制熈河蘭㑹路邉防財用司上嵗計合用錢帛
糧草詔歲給錢二百萬緡以本司十案息錢川路苖役
積剰錢續起常平積剰錢各二十萬𣙜茶司錢六十萬
川路計置物帛赴鳳翔府封樁坊場錢三十五萬陜西
三銅錢監銅錫本脚錢二十四萬八千在京封樁劵馬
錢十萬裁减汴綱錢十萬二千充自來年始戸部嵗給
公據關送候元豐十年終令經制司具支存數以聞
禮部言大禮受誓戒應立班官乞免赴朝參從之舊例
受誓戒畢赴朝叅故誓戒常於未明前或以為非禮故
也　詔文字稽違職級兩上簿者職事官一上簿　詔
諸路科買上供圓融抑配委轉運提㸃刑獄提舉司㸃
檢舉劾聼逐司互察　詔知秦州吳雍依近降法分四
場教漢蕃弓箭手
壬寅西南龍蕃貢方物　詔成都府路所發綱馬飼秣
太僕寺日久病死者甚衆宜令豫編次當支軍分驗格
尺進呈填諸軍　廣西經畧司言鬱林州澄海指揮子
第莫佛就言父貴為交賊所畧殺賊自歸由十將補指
揮使未還營發赴招討司不知存亡詔賜絹百
癸卯都大提舉茶場陸師閔乞除放民戸賖欠茶罰息
錢戸部言罰錢七萬緡乃朝廷封樁錢數詔本息正數
並給限理納罰息錢除之　知太原府吕惠卿乞分河
東第九將嵐石州馬歩軍八指揮歳更赴石州葭蘆吳
堡塞防托從之　鄜延路經畧司言塞門寨草積爇發
已差勾當公事錢景恪替將官郭祥守禦體量詣實詔
草場失職自當詰問寨主都監何因先替守禦將官令
經畧司具析以聞
甲辰詔近差左班殿直武學諭陳濟方募兵捕殺河北
賊今單安張謝留相繼已獲澶滑州羣盗頗已衰息宜
令濟方赴闕各遣還所募兵其未獲賊委開封府界京
西河北路監司督捕　嗣濮王宗暉言主奉安懿王祠
事乞比宗姓使相郡王増俸禄詔嵗増公使錢二千緡
厨料給親王例三分之二　提舉開封府界保甲王球
乞買牝壯馬每等第増錢五十千以毛色土産分髙下
從之
乙巳三佛齊貢方物　荆湖南路轉運司言契勘荆廣
等路鑄錢司牒凖内藏庫牒檢㑹熈寧詳定三司例巻
數内一項諸路坑冶課利金銀並納本庫除已牒潭州
永興場具興發後來收到銀數以慿囬報内藏庫照㑹
本司坑冶收銀並係應副支用久來不係起發赴内藏
庫之數或合行並赴内藏庫納即乞截自某年為頭寛
立年限逐旋帶納上批宜令依荆廣等路鑄錢司牒内
該指熈寧詳定三司例巻内本條並赴内藏庫送納仍
以元豐元年為始及依所奏均作五年帶納(此據御集/元豐七年)
(九月八/日事)
丙午重陽節特御延和殿閱經制牧馬司進諸路簡買
馬并左第一監馬駒(舊紀書重陽節特御延和/殿閲監牧馬新紀不書)　權管
勾熈河蘭㑹路經畧司趙濟言已豫差李浩苖履統領
漢蕃四將兵馬以備出入
戊申戸部尚書王存言凖詔具析安守忠預繪像因依
勘㑹所采臣僚勲績並於國史實録考求事迹據本𫝊
所載贈太尉安守忠有戰功故迹當預繪像其捧日左
廂都指揮使欽州團練使安守忠史冊無載即無預繪
像人數詔景靈宫改繪贈太尉安守忠像併推恩其家
先是景靈宫繪像管勾官誤以欽州團練使安守忠充
數而贈太尉安守忠之孫自言故命存考定而降是詔
己酉校書郎王仲修為著作佐郎　詔都大提舉茶場
陸師閔近以奏課登羡戸部已下本路驅磨保明可止
令比部取師閔隨行帳案驅磨限半月保明取㫖其縁
事有勞官吏宜令師閔等上司勲擬賞　詔西京被水
漂溺之家及秋田災傷五分戸並免來年夏秋支移折
變從戸部員外郎張詢請也　提舉荆湖南路常平等
事張士澄轉運判官陳偲等上本路八州鹽舊賣及今
來相度合増賣鹽數修為湖南廣東西鹽法條約總目
戸部言欲依此推行侯就緒令本路轉運提舉官同立
法從之初寋周輔言韶連郴道州可以通廣鹽數百萬
代淮鹽食湖南故奉議郎郏亶亦乞運廣東鹽徃湖南
路郴全道三州詔送士澄偲相度至是奏上乃下監司
行之(舊録元豐六年十二月戊子户部言奉議郎郏亶/乞通行廣東有餘鹽徃廣西荆湖江西福建等路)
(内西一路差三司副使寋周輔相度施行果利便亶昨/乞運廣東鹽徃湖南路郴道全三州乞選官相視詔送)
(湖南提舉常平官朱本乃從彼移入此又稍刪潤之據/元祐元年閏二月末吕陶奏議則湖南賣鹽實郏亶發)
(其端周輔奉行之據舊録則湖廣江西福建皆亶創謀/不獨湖南也初委張士澄陳偲在六年十二月甲申)
　資政殿學士通議大夫提舉崇福宫陳薦卒薦儀狀
魁偉辭氣莊重天性簡淡無聲色之好韓琦謂人曰亷
於進而勇於退嫌疑間毫髦不處與人交久而不變如
彦昇者無幾司馬光亦服薦之質直云
庚戌彰信軍留後駙馬都尉李瑋為建武軍節度使(舊/紀)
(書/此)　河北西路提㸃刑獄吕温卿言霖雨為災已賑濟
欲乞坊戸渰溺財産比舊退落七分以上積欠及秋料
役錢並展限至來年夏料其漂蕩家業者不候造簿年
月先减免役錢以寛剰錢補助戸部言减放役錢欲據
家業物力之數於簿内改正其减役候造簿日均敷餘
欲依温卿所乞從之　吕惠卿言知石州燕復不依經
畧司指揮擅追守禦保甲巳奉朝㫖劾之竊以探報事
宜自當為備牽於文法或誤幾事欲望少寛繩墨詔劾
以聞(朱本刪去云/事小不行)
辛亥大燕集英殿酒五行罷以上服藥也(舊紀書上以/疾不果終燕)
(戊午疾愈新紀同酒放翁家世舊聞元豐秋燕神祖方/舉酒手緩盞傾覆  霑御袍時都下盛傳側金盞曲有)
(司以為不祥遂禁之明年宫車晏駕楚公進挽辭曰花/是髙秋宴後萎楚公陸農師也意蓋謂此佛經天人五)
(衰如宫殿震身光滅之類花萎亦其/一也已入筆記天人五衰記所無)
癸丑𫝊宣閤門以服藥未安前後殿可權不視事
甲寅復罷朝參三日
丙辰詔濟陽郡王曹佾在病假百日特給寛假
戊午上疾愈　知永興軍劉庠言昨詔許商人便錢二
十萬緡安撫司收潤官錢以末鹽錢給還計置糧依原
價兑與轉運司其兑到錢本司已封樁今夏豐稔可以
廣糴乞再許入便毎百緡加收潤官錢十三千詔支末
鹽錢二十萬緡餘依所乞
己未鄜延路走馬承受李元嗣言軍士崔臯自截手指
避出戰詔崔臯配本處禁軍雜役令劉昌祚體量軍中
如此者斟酌施行　環慶路經畧司言殿直柴植守闕
軍將杜大忠與孟真同討烏卜章等寨獲三百級無亡
失蕃官例各轉資惟柴植杜大忠不䝉推賞詔各减磨
勘三年
庚申命殿中侍御史寋序辰右司員外郎路昌衡徃熈
州劾李憲初御史䑓鞫皇甫旦獄召憲赴闕至秦州㑹
有邉警詔止之臺請憲三問不承即追攝詔用衆証結
案乃遣序辰等就劾既又命序辰等即秦州移文劾憲
(初二日令/憲還此)　詔州縣社稷及風伯雨師壇壝令提㸃刑
獄官先次㸃檢如有未應法式並令依應増改遇損壊
即令修飾於壇側建齋㕔三楹以備望祭從河東路同
管勾保甲馬城請也　詔韓國大長公主錢氏長子賜
名忱為莊宅副使　詔中書省具御史臺察案去年所
彈治六曹諸司違法稽慢事若干所彈允當其違法官
司若干嘗書斷該罰若干用恩赦放免以聞(朱本改云/用赦恩放)
(免者不得原减與舊/本不同今從新本)　成都府言新繁縣重光寺壁有
圖冩太祖御容乞修神御殿奉安詔令設板屋遮護扄
鎖　河東轉運使天章閣待制陳安石權轉運判官奉
議郎莊公岳各罰銅二十斤轉運司管勾文字奉議郎
晏朋宣德郎王惟各罰銅十斤坐不應副麟府州賞功
絹也　河北轉運司言自正月行鹽法至七月終收息
十六萬七千緡有竒　詔嗣濮王宗暉奏子與右内率
府率女三人與縣主
辛酉河東路經畧司土蕃部裕勒星威宻特與西賊戰獲級
功狀樞宻院擬裕勒星威宻特各遷一資賜絹四十匹上批
如功状裕勒星威宻特獲級並因伯雅克射倒所得恩澤二資
可三人分受　廣西都鈐轄司言本路土兵闕額數多
乞選使徃福建江南廣東路招揀投換兵四千人詔見
寄招換路分委官招換江南路三千六百人福建路千
四百人
癸亥戸部言元豐二年三司借末鹽錢五十萬緡市糧
限四年還今已限滿欲望均作十年還自今年為始又
熈寧十年借内庫錢尚欠四萬二千餘緡亦依此從之
　詔㑹通門承𫝊文字并祗候使臣委内東門司官責
本蕃上名内中不犯贓濫請求獻遺賣買同罪保明狀
經保明後改節事未發許經内東門司陳首上名三年
無遺闕酬奬外更减磨勘三年
乙丑詔成都府應武舉王叙上書所言雖不盡中事實
然乞於嘉州中鎮寨置場市馬及具道彼方蠻夷族姓
道路委曲皆朝廷所未嘗知者宜下成都府路轉運鈐
轄司據所奏詢究利害考實以聞(朱本即於此書三司/言已議差官於中鎮)
(寨買馬按嘉州編録冊置場中鎮買馬在十月二十九/日合附本月日元祐七年七月二十三日廢罷正史兵)
(志云六年復置中/鎮買馬場又誤也)　禮部言太廟祖祫合食始祖東向
昭南面穆北面者本室中之位也今設位戸外僖祖既
東向矣而祖宗昭穆别為幄次殆非合食之義伏請自
今祫饗徹去逐位幄次即前楹通設幕以應室中之位
詔恭依　詔應置廵檢下土兵路分並轉運提㸃刑獄
提舉司毎嵗依春秋大閲法分定案試　提舉河北路
保甲司言祁州鼓城縣廵檢下指使彭大因大水收救
器甲溺死詔賜其家銀二百兩　是日西賊圍定西城
將官秦貴等擊却之(此據十月二十五日奏新紀亦書/乙丑夏人圍定西城熈河將秦貴)
(敗之舊紀於十月癸巳乃/書第五副將秦貴云云)
