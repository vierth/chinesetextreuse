
　續資治通鑑長編巻二百四十三
　　　　　　　　　　　　　宋　李燾　撰
　　神宗
熈寜六年三月甲辰朔詔秦鳯路効用進士竇長裕竇
解招納蕃部有勞貢院考試不中格宜依特奏名人例
就試
丁未權知開封府翰林學士兼侍讀元絳兼侍讀學士
提舉在京諸司庫務御史劉孝孫言絳決獄多徇私情
乞改除散局而絳亦懇求罷府事故也　知瀛州龍圖
閣直學士孫永為樞宻直學士權知開封府永在瀛州
凡二年於是召入白溝界河常患北人絶河捕魚廵檢
趙用擅引兵北渡焚族帳故敵數侵畧境上上遣中使
宻訪虛實因奏南北通好乆但縁趙用起釁若罪之則
無事矣頃之敵聚兵連珠等寨亘四十里邀邉臣㑹議
永遣使諭以邉吏冒禁已繫獄矣何至是耶敵曰若罪
人已治能以醪糒犒師則當歸永令覇州遺而遣之(責/趙)
(用在五年閏/七月十三日)　熈河路經畧司言二月丙申(二十/二日)克復
河州斬千餘級摩正遁走生擒其妻子是日守香則城
鈐轄奚起言蕃賊數千犯城掠輜重糧草侍禁田瓊部
弓箭手七百餘人救援至牛精谷及其子永吉皆戰死
丁酉(二十/三日)遣苖授等領騎至香則城殺退蕃賊臣等以
大軍繼之進討牛精諸谷助賊蕃部焚蕩族帳獲千餘
級即日回香則城經度版築以道路尚阻戊戌(二十/四日)又
遣景思立王君萬通路斬三千級復得所掠及獲牛羊
糧斛等不可勝數於是輔臣皆賀上謂王安石曰非卿
主謀於内無以成此(紹聖二年九月苖授傳授上黨人/從韓琦辟為陜西經畧司准偹差)
(使累遷供偹庫副使熈寜五年朝廷新復鎮洮明年授/以兵從王韶為先鋒破香則城進㧞河州賊退圍香則)
(城以迎歸師韶遣禆將田瓊救之鬬死乃以五百騎属/授夜馳往授勒所部令日晨當撃賊士卒皆賈勇大敗)
(之休卒二日賊猶要我于喀木滂注矢如雨衆懼授聲/言曰苐進無恐氊排數日且至前驅者傳呼賊驚亂力)
(戰數十里斬首四千級居數月又破賊牛精谷斬首三/百級遂取河西諸城城之賜號定羌又城香則賜號寜)
(河寨始盡得河湟故地徙知徳平軍授知徳順在/五月四日黄琮劉舜卿薦授四月二十七日可考)時河
洮岷州雖共為一路而實未復韶方圖進兵上手詔令
所議不須申覆及上奏亦不必過為詳謹妨事韶以香
則城為大軍來往根本地乃先令城守然後領兵由此
討定河州摩正戰敗棄城躍去㑹降羌反變復圍香則
而諸羌結集屯積慶寺以應之韶回軍欲撃諸羌而摩
正已復入河州韶兵首尾不相及乃止觧香則圍破積
慶寺諸羌而還　詔贈田瓊禮賔使妻封縣君父普弟
祥各遷一官賜銀絹各三百録其子孫三人永吉子一
人仍令厚撫其家已而王韶奏瓊所部兵亦獲三百餘
級然失主將欲不與賞蔡挺以為非親兵當賞王安石
曰明告諭以有功特放罪更不賞則足以明法又議瓊
親兵文彦博曰前後行遣不得政縁事干衆爾挺曰李
憲欲俱不與賞安石曰將死事若左右前後力可以捄
助之人不能捄助而不誅即今後將官難保首領兼將
官御士卒尚嚴若將死而左右前後之人可以無誅即
因兵交之際害其主將主將被賊殺者有矣以此須宜
懲其左右前後力可以捄助而失於捄助者若本不在
左右前後而力戰有功反以失主將不賞又或加罪即
不為允縁兵事左右有局各司其局勢不能相及即無
縁任其罪責雖復殺之於後何所懲艾臣以謂須下王
韶令推問瓊左右前後兵級力能捄瓊死者禁奏聽裁
其餘有功者令依例疾速保明聞奏或以為當宻或以
為動衆上卒從安石議安石又論瓊父子死事一子又
傷宜以瓊所合遷官於例外更遷其子官上以為然上
連日悼痛瓊不已也　熈河路副都總管髙遵裕言臣
初欲同領兵収復河州以牒知夏國㸃集甚盛遂議留
臣為熈州聲援甲午(二十/日)大軍行後三日告㨗㑹牒報
西兵至不知其數見已過黄河在天都山蘆子川去本
州裁三驛又馬銜山後康古見有人馬五七千出沒廵
綽臣已報王韶等請分率已勝兵馬數千回赴本州以
威示夏人使知已復河州以折其内侵之謀為熈州根
本之固上批恐遵裕以不得預河州之行故張大夏國
聲勢希功生事可嚴誡約但令謹備毋得小有侵犯已
而上令止用可嚴誡約以下批語付之初議取河州遵
裕曰古謂舉事先建堡寨以漸進取故一舉㧞武勝今
兵未足糧未充一旦越數舍圖人之地使賊能阻要害
我軍進無所獲退不得旋殆矣王韶與李憲笑曰公何
遽相異耶檄遵裕守鎮洮韶既行或𫝊賊且至熈人大
恐遵裕單騎宿城外衆恃以安(此據遵裕本𫝊今附見/詔遵裕謹備後衆恃以)
(安等語/當考)　上既閱河州奏曰聞外間紛紜以為王韶全
軍覆沒此必髙遵裕唱之王安石曰造作如此語言者
衆恐非因遵裕唱之也遵裕但不能料夏國不敢來爾
如王韶即從初便料知夏國不敢來上曰若不能料即
不敢往河州矣初河州未聞吉語蔡延慶牒張守約令
留千兵守二堡以三千赴捄王韶開道路守約奏准催
促軍須所牒如前臣以為二堡不足守今韶以精兵萬
人尚為賊所扼臣以三千人徃必恐敗事臣以此不敢
依軍須所牒盡領五千人往蔡挺言守約當絀事與髙
渙相類才見賊便逗留避事不絀無以御將帥安石曰
守約但不從軍須所牒留人非避事不往挺曰軍須所牒
固不當從縁與髙遵裕商量髙遵裕即合節制守約者
文彦博曰但言與遵裕商量却無遵裕牒挺固言守約
當絀上笑曰守約非不行第要盡将兵去耳挺及馮京
皆言守約不合多要兵安石曰若如所聞韶以精兵萬
人往而見扼即守約以三千人為少不足怪挺又爭曰
經畧使被圍三百人亦當往三千人乃不肯往安石曰
軍須所牒守約恐不當遵禀上曰固也既而樞宻院乞
下王韶相度如經畧總管不在本州合令何人權節制
上曰自是蔡延慶不合干預節制髙遵裕當節制分明
安石曰朝廷置官各有職分今不當旋問王韶挺言經
畧使出副總管一面指揮兵馬從來有此例安石曰只
為近年無經畧使出外副總管在内事然不妨副總管
節制得兵官挺又言臣廵邉時副總管亦不敢行文書
安石曰從來副總管不敢干帥府權柄又經畧使雖出
實無事可施行故不敢行文書耳若經畧使圍閉隔絶
即副總管指揮偏禆㑹合孰敢不從且孰以為越職彦
博因言髙遵裕懐姦若通逺軍空虛致夏國兵來疎虞
即以為蔡延慶罪安石曰通逺軍疎虞則髙遵裕亦不
容委罪蔡延慶上曰或是怱遽如此無它意否但令髙
遵裕分析如何不行遣却令軍須所移牒馮京曰蔡延
慶等得此疑朝廷責怒必惶擾上曰無妨蔡挺又言恐
王韶既往康樂城髙遵裕未知所領職分安石曰但下
指揮問經畧使在河州副總管自合節制因何却令軍
須所行遣軍事令分析聞奏即遵裕自知職分上以為
然吳充等又言恐韶不欲以節制付遵裕故令相度安
石曰若韶疑遵裕害事自當奏乞移却如未移却當各
守職分上曰除移却即可若不移却自合還彼職分已
而蔡延慶自劾擅指揮軍事以倉猝故乞上坐臣罪僉
謂延慶無可罪安石曰延慶終以為都總管不在故無
人可指揮軍事髙遵裕亦習見目前事不謂可以節制
諸將固當分明說與令知職分僉欲立條安石曰不用
更立條但云都總管既出即副總管自合節制以次官
指揮軍事僉以為須事干機速申禀不及者乃聽如此
吳充曰恐鄰路難關牒上曰若軍須所關牒鄰路亦自
可承禀安石曰新條鄰路事應出兵不出兵致闕誤即
有責雖一使臣行文書若合出兵即無不肯出兵之理
蔡挺又曰事干機速若髙遵裕要討岷州王韶不在本
司便用此指揮出兵如何安石曰若出兵應機㑹不致
闕誤即奚傷但恐不應出兵而妄舉動即自不可文彦
博亦以為然乃詔諸路都總管遇出入本司兵馬機速
事申禀不及者副總管聽專行(詔下乃四月十八日/辛卯今并書于此)
詔提㸃秦鳯等路刑獄張穆之與熈州官吏制置市易
條約以聞初王安石議遣穆之上曰蔡延慶己自任責
更遣穆之恐非延慶所樂安石曰市易事穆之經畫頗
有序欲令穆之往彼助王韶勾當上曰苐恐韶未暇安
石曰固為韶未暇所以遣穆之若穆之勾當即都不妨
韶經畫邉事而市易事亦漸成立上曰善
戊申河北都轉運使天章閣待制韓縝知瀛州中書始
欲用縝知許州上曰縝可惜令閑乃召孫永而使縝代
之　太子中舍權發遣開封府界提㸃諸縣鎮公事趙
子幾權發遣河東路轉運副使時子幾副曾孝寛察訪
河北未還也(日録此時欲令子幾察訪河北今乃除河/東漕不知何故兼子幾副曽孝寛使河北)
(此時亦未/還當考)
己酉御集英殿試禮部奏名進士
庚戌試特奏名進士上以特奏名人闒茸而多與官害
治又言學校法終當革王安石曰此餘事恐乆逺須立
法　命知制誥吕惠卿兼修撰國子監經義太子中允
崇政殿說書王雱兼同修撰先是上諭執政曰今歲南
省所取多知名舉人士皆趣義理之學極為美事王安
石曰民未知義則未可用况士大夫乎上曰舉人對策
多欲朝廷早修經義使義理歸一乃命惠卿及雱而安
石以判國子監沈季長親嫌固辭雱命上弗許已而又
命安石提舉安石又辭亦弗許(丁夘舊紀書詔王安石設局置官訓/釋詩書周禮義即此事也今不别出)
辛亥試奏名特奏名明經諸科
甲寅中書言御藥院誤以義由散通禮張簨等五人作義
題欲别試簨等諸中書從之令御藥院具析以聞(究竟如何當/考若無它即)
(當/削)　詔熈河州效順蕃部首領厚加撫賜令三司以銀帶三
百付本路　端明殿學士工部尚書致仕諡懿敏王素卒
丙辰宣徽南院使檢校太尉西太一宫使贈太尉諡惠
穆吕公弼卒　司天監言四月朔日當食九分詔自十
四日易服避正殿減常膳仍内出徳音降天下死罪囚
流以下釋之先是三日上批時雨應祈稼穡是頼獲此
嘉應非朕敢任其赦天下與民均福王安石曰民每欲
雨陛下輙一祈未嘗不輙應此陛下至誠感天之效然
今歲日食正陽之月恐宜以此降徳音上從之　樞宻
都承㫖曽孝寛等言定武臣叙法詔依所定施行先是
武臣犯贓經赦叙復舊官後更立年考陞遷上曰若此
何以戒貪吏故命改法至是孝寛等議定大畧倣中書
文臣叙法而少有増損比樞宻院舊叙例為寛(比舊叙/例為寛)
(朱史削去不知改法初欲戒/貪吏後乃從寛何故當考)
己未太常丞集賢校理檢正中書刑房公事李承之察
訪永興秦鳯两路常平等事大理寺丞京西北路提舉
司勾當公事李察副之(承之本傳云轉運判官楊蟠恃/勢不法承之悉按以聞  舊紀)
(載二人察訪/新紀削去)　詔諸路學官並委中書選京朝官選人
或舉人充又詔諸路擇舉人最多州軍依五路法各置
教授一員委國子監詢考通經品官及新及第出身進
士可為諸路學官即具所著詞業以聞(新舊紀於己未/並書置諸州學)
(官/)　供偹庫副使苖授為西京左藏庫使内殿崇班閤
門祗候王存為内藏庫副使西頭供奉官閤門祗候王
君萬為崇儀副使左侍禁韓存寳為供備庫副使左班
殿直魏竒為内殿崇班三班借職劉普為左侍禁披帯
班殿侍趙簡為左班殿直左班殿直繳順為東頭供奉
官右班殿直郝貴為西頭供奉官三班借職毛政為右
侍禁三班差使孟志王維新為左班殿直三班借差趙
亶下班殿直吉慶並為右班殿直凡十四人皆以河州
功最經畧司請先行賞故也後又第有功人為六等自
三官至一官及遞減磨勘年限有差上初閱河州奏亟
令下王韶速具功狀諭以當厚賞王安石曰但如下熈
州時為復加厚上曰熈州已厚既而曰熈州時許以厚
賞後乃不如儂智髙時人失望安石曰諭以比下熈州
時更優加酬奬可也上又曰河州戰人已屢勝自計各
有功更令復往恐疲苦須更代僉以為太宗取河東遂
取幽州無功正為如此安石曰人情或未可知但合問
願往者且留願歸者即聽歸據數于涇原選代可也上
曰善先是王韶與李憲連奏河州事于是蔡挺白上功
狀只下王韶定或并下李憲上令只下王韶曰韶正立
事必不肯為私安石曰王韶是大帥自合委韶何用更
委李憲上從之(此據日録係初/八日事今附見)　它日安石又論李憲
獨奏邉事及與王韶連奏經畧司事皆非體文彦博亦
以為韶不當如此上令指揮憲勿書經畧司事及獨奏
蔡挺曰如此即憲却要奏事不得上曰憲自要奏事無
妨但不當獨奏及連書經畧司兵事爾然指揮竟不批
出(此據日録二十四日事今附/見王安石以為蔡挺作姦也)安石又白上曰陛下賞
功不當倦人臣用命甚難人君出爵祿甚易陛下出爵
祿尚倦則人臣用命豈能無倦又曰凡軍賞不厭厚初
雖費財及其士勇勝敵四夷率服㑹當櫜鞭而治豈復
患軍賞費財(此見日録二/十日今附此)
庚申詔春試出官人上等賜進士出身中等以上升一
季名次(四年十月改立銓試法六年三月始書春試恩/例八年亦但書春試九年十年則春秋並書大)
(抵實録初無義/例今亦因之)
辛酉䕫州路勾當公事著作佐郎曽阜為太子中允權
發遣䕫州路轉運判官先是阜將命措置保甲還朝得
對遂擢用之　侍御史劉孝孫言龍圖閣直學士張燾
不奉詔條不忠先帝當官貪墨臨事暗狠在成都日有
部吏李孝寛嘗作忠孝書責之燾不能答今具繳進乞
出燾守閑郡詔成都府路轉運司考實以聞(竟無聞明/年正月丙)
(辰張燾知河/中或因此)
壬戌御集英殿賜正奏名進士明經諸科余中以下及
第出身同出身同學究出身總五百九十六人中常州
人也賜新及第進士錢三千緡諸科七百緡為期集費
進士諸科舊以甲次髙下率錢期集貧者或稱貸于人
至是始賜之　右正言直集賢院兼天章閣侍講知諫
院管勾國子監常秩罷天章閣侍講及諫院從所請也
秩初免修起居注未幾復面乞罷去上驚曰方頼卿徳
義何遽求去也於是又以疾求歸上遣内侍就第諭㫖
秩固稱疾詔賜告仍聽免二職王安石白上曰風俗患
不忠信無亷恥至甚如秩美行宜加崇奬留之在朝足
以表勵風俗如諸葛亮以許靖有人望使為三公此己
自不情非所以率人為忠信上曰鄉者秩人望極甚曽
公亮嘗言召出必壊却安石曰人各有所用如秩安貧
守節在朝不為無補也　詔改環州通逺縣尉為主簿
仍減罷弓手其州界盜賊責管界都同廵檢鎮寨等處
盜賊責地分廵檢從知州种診所請也
癸亥御集英殿賜特奏名進士明經諸科同學究出身
試將作監主簿州長吏文學助教總六百九十一人
太子中允集賢校理同修起居注直舍人院知諫院張
琥為集賢殿修撰知蔡州先是知制誥闕中書擬用琥
上不許曰琥脫空又無能問時事都不對乃言它事王
安石曰以人望言琥行義豈不及蔡延慶上曰延慶行
義亦自有所闕安石曰如此則難使在職陛下當明著
其反覆罪狀罷之上又以為罪難明安石曰陛下若以
言語前後不復放廢人即左右前後虚位宜多陛下固
有明見其誕謾而都不以為非者上曰見即更不進用
也於是琥三上章乞出上謂安石曰前議琥得無漏乎
安石曰雖不漏琥豈容不覺故有是命(張琥事見日録/五年十一月十)
(八/日)　是日上謂王安石曰宿衛親事官有擊指揮使傷
首者而主名未立宿衛法不可不急變革安石曰臣固
嘗論此此固易變但要措置有方使見在人無苦而來
者有以制見在人則雖變革無患(陳瓘論曰安石欲變/宿衛之法先於經義)
(創立新說然後造為神考聖訓謂當急變其法葢託於/先訓則可以必聖主遵行文以經術則可以禁士大夫)
(竊議二者行於前三衛作于後漸危根本忠義寒心人/皆獨罪于卞京安知謀發于私史若非陛下守藝祖之)
(宏規循累朝之成憲使彼二書之說以叙行之今日不/知其如何矣  又陳瓘上書曰臣又望陛下特垂聖問)
(問洵仁等曰日録書神考之言曰宿衛親事官有撃指/揮使傷首而主名不立宿衛法不可不急變國家自有)
(宿衛法以來果有衛士擊傷指揮使而捕捉不得者乎/嗚呼安石欲變宿衛之法也乆矣先於經義創立新說)
(然後矯託聖訓書于日録二書行于前三衛作于後揺/動大法忠義寒心卞等繼安石之志昴等述蔡卞之事)
(而執此動揺之計以為國是豈不誤朝廷之繼述乎臣/道之專彊可不辨哉  又陳瓘封事别奏蔡卞等傾揺)
(大法曰臣竊惟大法者宿衛之法也改為三衛卞唱之/也新經有張本之議日録有包藏之迹違神考畏憚不)
(改之訓行安石果斷速改之請按書定計以使厥兄當/面讚成退而匿迹京由之而不悟它人豈測其用心運)
(籌于手足之間睥睨我爪牙之地嗚呼昨者若非陛下/聖斷不惑則其傾揺未遂止也人皆獨罪于卞京而新)
(經之詭說日録之匿論反復詳宻累數千萬言皆巧揺/之策也孰為陛下畧陳之乎按王安石欲變宿衛法二)
(年閏十一月十九日及十二月十三日自後累嘗致意/矣經義創立新說當考  兵志第一巻云元豐中義勇)
(保甲逐上畨以代禁兵其廵檢縣尉司所省募兵亦數/萬詔闕額弗補者㑹其材費儲之專以待武偹之用自)
(後民兵數遂踰募兵而國用亦省又議欲擇民之材武/者若唐府兵法畨上以備宿衛事雖未行然其規模宏)
(逺矣要見宿衛法卒/不果變因附注此)
甲子交州李乾德遣使貢方物
乙丑太子中允史館檢討沈括為集賢校理
丁卯羣臣再上表請御殿復膳不許　詔自今進士諸
科同出身及授試監簿人並令試律令大義或斷案與
注官如累試不中或不能就試候二年注官曽應明法
舉人遇科場願試斷案大義者聽如中格排于本科本
等人之上(四月二十/六日可考)　詔别試所考試官館閣校勘蒲
宗孟黄履各展磨勘三年㸃檢試巻官蔣䕫范祖禹並
降逺小處差遣坐進士李士雍對義犯仁宗藩邸名誤
以為合格故也　秦鳯路經畧司言二月丁亥(十三/日)熈
河通逺軍西路蕃漢都廵檢文思副使劉惟吉領兵及
永寜等寨兵五百策應滔山等寨己丑(十五/日)至滔山庚
寅(十六/日)又得臨江寨報有蕃㓂攻圍惟吉即率所部潛
由實卜沙谷辛卯(十七/日)至臨江有蕃賊約二千餘惟吉力
戰追奔過江詔經畧司速具將士戰守功狀以聞其陷
敵人口優給賵䘏所焚廬舍給修造錢已而經畧司言
賊攻二寨諸將互戰有功詔帷吉遷西京左藏庫使餘
推恩有差先是朝廷以臨江寨兵止三百人而蕃賊攻
圍者甚衆詔王韶分兵救應而韶奏今方修築康樂城
賊欲牽制故攻圍臨江若輟兵以往則賊計得行不如
委臨江與攻弗捄萬一有敗事俟城康樂畢工回兵蕩
除未晚王安石曰韶奏甚當且以臨江委賊攻之未必
能破文彦博曰此豈可不救向王韶料河州必不用兵
乃過河殺六七千人韶所計未必是安石曰韶若不領
涇原精兵往為賊所敗即是失計既領精兵八九千自
隨即是防賊旅拒非乖本謀也安石又曰將帥居常未
有敢言委城寨與賊攻而不捄以敗事為不足恤者王
韶獨能如此亦恃陛下知故也若非陛下知則必以疎
濶得罪朝廷矣上曰自來將帥非盡不能誠不敢爾(已/上)
(見日録此月二十/日朱史并書之)然將來修築次序如何安石曰韶已
有奏必是先修康樂畢即修香則最後修河州也上曰
蕃戸既未定香則如何可守安石曰蕃人既已屢經討
蕩所存餘衆固已氣索就令作過圍城若城中有五百
精兵豈易攻破况城外盡是蕃戸又未須官軍保䕶加
以去熈州救援止五十里豈憂難守(已上見三月/二十二日)安石
又白上今將校士卒見殺賊易以得功則人人且欲以
討蕩為事恐韶難于逆衆遂至多殺今兵威已振宜施
恩徳手詔王韶招撫上以為然(已上見二/十二日)因論慶厯邉
事安石言大臣以門客故人之故開方畧之科因此繆
及京師市井間富人買策求得官者甚衆方仁宗旰食
邉人肝腦塗地之時乃更營不急之私如此則其不憂
邉計可見何由勝敵乎上曰此所以書稱難任人蠻夷
率服也(已上見二十日新舊録並稱今月丁/亥葢誤也丁亥二月十三日今改之)
戊辰大理寺丞京西北路提舉司勾當公事李察同管
勾本路常平等事　置諸路提㸃刑獄司檢法官各一
員從檢正中書五房公事吕惠卿請也　賜西界歸明
人李崇貴開封府界屋租錢日五百初上批賜崇貴田
十頃後復改之
己巳詔試中刑法莫君陳遷一官為刑法官次四人送
法寺試斷案或充提刑司檢法官次五人各循二資十
一人各循一資餘各不依名次路分指射差遣一次及
止免試注官京朝官比類酬奬仍自今試法官斷案刑
名約七件以上十件以下
庚午制授李乾德靜海軍節度使安南都䕶交阯郡王
　權江淮等路發運副使度支郎中皮公弼權永興軍
等路轉運使職方員外郎張頡權發遣江淮等路發運
副使頡首議開梅山及章惇往經制頡時居夏鼎之桃
源數遺京師書言南江殺戮過當非辜者十八九以至
浮尸蔽江下流之人不敢食魚者數月惇病之欲弭其
謗乃言今成功乃因頡謀詔賜絹三百疋執政猶恐其
異論㑹頡服闋亟移公弼陜西以頡代之令便道赴江
淮于是不敢食魚之謗遂息(此據魏泰東軒録七年/十一月四日又賜銀絹)
常州團練推官吕升卿為館閣校勘提舉詳定修撰經
義所檢討升卿惠卿弟也王安石極稱之故有是命
賜夔州路轉運司度僧牒五百置市易于黔州選本路
見任或得替官一員專監仍以知州或通判提舉
壬申詔詳定職田知州藩府(三京京兆成徳太原荆南/江寜鄜延秦楊杭潭廣州)
二十頃節鎮十五頃餘州及淮陽無為臨江廣徳興國
南康南安建昌邵武興國軍並十頃餘軍監七頃通判
藩府五頃節鎮四頃掌書記已下幕職官三頃五十畆
防禦團練軍事推官軍監判官三頃令丞簿尉萬户以
上縣令六頃丞四頃不滿萬户令五頃丞三頃不滿五
千户令四頃丞二頃五十畆簿尉各減令之半藩府節
鎮録參比本判官餘比幕職官藩府節鎮曹官比萬户
縣簿尉餘比不滿萬户縣簿尉發運轉運使副比節鎮
知州開封府界提㸃比餘州知州發運轉運判官常平
倉司提㸃官比藩府通判同提舉官比萬户縣令發運
司勾當公事轉運司管勾文字提㸃刑獄司檢法官比
節鎮通判蔡河許汝石塘河都大催綱管勾機宜文字
開封府界提㸃司勾當公事比節鎮判官總管比節鎮
知州路分鈐轄比餘州知州安撫路分都監州鈐轄比
節鎮通判藩府都監比本判官承受諸州都監都同廵
檢都大廵河並比節鎮判官廵檢堡寨都監寨主在州
監當及催綱撥發廵捉私茶鹽賊盜駐泊捉賊並比幕
職官廵轄馬遞鎮監堰并諸州鎮寨監當並比本縣簿
尉諸路州學教授京朝官比本州判官選人比本州曹
官(此據㑹/要増入)
