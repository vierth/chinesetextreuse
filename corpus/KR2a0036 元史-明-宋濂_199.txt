
　元史卷二百
　　明翰林學士亞中大夫知制誥兼修國史宋濂等修
　列傳第八十七
　　列女一
　　　崔氏　　　周氏　　　楊氏
　　　胡烈婦　　闞文興妻　郎氏
　　　秦氏二女　焦氏　　　趙孝婦
　　　霍氏二婦　王徳政妻　濟嚕克沁
　　　段氏　　　朱虎妻　　聞氏
　　　馬英　　　馮氏　　　李君進妻
　　　朱淑信　　葛妙真　　王氏
　　　張義婦　　丁氏　　　趙美妻
　　　托克托鼐　趙彬妻　　貴格
　　　臺叔齡妻　李智貞　　蔡三玉
古者女子之居室也必有傅姆師保為陳詩書圖史以
訓之凡左右佩服之儀内外授受之别與所以事父母
舅姑之道蓋無所不備也而又有天子之后妃諸侯之
夫人躬行於上以率化之則其居安而有淑順之稱臨
變而有貞特之操者夫豈偶然哉後世此道既廢女生
而處閨闥之中溺情愛之私耳不聆箴史之言目不覩
防範之具由是動踰禮則而往往自放於邪僻矣茍於
是時而有能以懿節自著者焉非其生質之美則亦豈
易致哉史氏之書所以必錄而弗敢畧也元受命百餘
年女婦之能以行聞於朝者多矣不能盡書采其尤卓
異者具載於篇其問有不忍夫死感慨自殺以従之者
雖或失於過中然較之茍生受辱與更適而不知愧者
有間矣故特著之以示勸厲之義云
崔氏周珠赫妻也丁亥嵗従珠赫官平陽金將來攻城
克之下令官屬妻子敢匿者死時珠赫以使事在上黨
崔氏急即抱幼子禎以詭計自言於將將信之使軍吏
書其臂出之崔氏曰婦人臂使人執而書非禮也以金
賂吏使書之紙吏曰吾知汝誠賢婦然令不敢違令崔
自揎袖吏懸筆而書焉既出有言其詐者將怒命追之
崔與禎伏土窖三日得免既與珠赫會未幾珠赫以病
亡崔年二十九即大慟柩前誓不更嫁斥去麗飾服皂
布弊衣放散婢僕躬自紡績悉以資產遺親舊有權貴
使人諷求娶輒自爬毁其面不欲生四十年未嘗妄言
笑預吉㑹治家教子有法人比古烈婦云
周氏灤平石城人年十六適李伯通生一子名易金末
伯通監豐潤縣國兵攻之城破不知所終周氏與易被
虜謂偕行者曰人苟愛其生萬一受辱不如死也即自
投於塹主者怒拔佩刀三刃其體而去得不死遂攜易
而逃間闗至汴績絍以自給教易讀書有成
楊氏東平須城人夫郭三従軍襄陽楊氏留事舅姑以
孝聞至元六年夫死戍所母欲奪嫁之楊氏號痛自誓
乃已久之夫骨還舅曰新婦年少終必他適可令吾子
鰥處地下耶將求里人亡女骨合瘞之楊氏聞益悲不
食五日自經死遂與夫共葬焉
胡烈婦渤海劉平妻也至元七年平當戍棗陽車載其
家以行夜宿沙河傍有虎至銜平去胡覺起追及之持
虎足顧呼車中兒取刀殺虎虎死扶平還至季陽城求
醫以傷卒縣官言狀命恤其母子仍旌異之至大間建
徳王氏女父出耘舍傍遇豹為所噬曳之升山父大呼
女識父聲驚趨救以父所棄鋤擊豹腦殺之父乃得生
闞文興妻王氏名醜醜建康人也文興従軍漳州為其
萬户府知事王氏與俱行至元十七年陳弔眼作亂攻
漳州文興率兵與戰死之王氏被掠義不受辱乃紿賊
曰俟吾葬夫即汝従也賊許之遂脱得負屍還積薪焚
之火既熾即自投火中死至順三年事聞贈文興侯爵
諡曰英烈王氏曰貞烈夫人有司為立廟祀之號䨇節
云
郎氏湖州安吉人宋進士朱甲妻也朱嘗仕浙東以郎
氏従至元間朱歿郎氏護喪還至玉山里留居避盜勢
家栁氏欲强聘之郎誓不從夜棄装奉柩遁栁邀之中
道復死拒得免家居養姑甚謹姑嘗病郎禱天刲股肉
進啖而愈後姑喪以哀聞大徳十一年旌美之又有東
平鄭氏大寧杜氏安西楊氏竝少寡守志割體肉療姑
病
秦氏二女河南南陽人逸其名父嘗有危疾醫云不可
攻姊閉户黙禱鑿已腦和藥進飲遂愈父後復病欲絶
妹刲股肉置粥中父小啜即甦孫氏女河間人父病癩
十年女禱於天求以身代且吮其膿血旬月而愈許氏
女安豐人父疾割股啖之乃痊張氏女廬州人嫁為髙
垕妻母病目喪明張氏歸省抱母泣以舌䑛之目忽能
視州縣各以狀聞褒表之
焦氏涇陽袁天祐妻也天祐祖父始皆從軍歿祖母楊
氏母焦氏竝家居守志至元二十三年天祐復従征死
甘州妻焦氏年少宗族欲改嫁之焦氏哭且言曰袁氏
不幸三世早寡自祖姑以來皆守節義豈可至吾而遂
廢乎吾生為袁氏婦死則葬袁氏土爾終不能改容事
他人也衆不敢復言周氏澤州人嫁為安西張興祖妻
年二十四興祖殁舅姑欲使再適周氏弗従曰妾家祖
父皆早世妾祖母妾母竝以貞操聞妾或中道易節是
忘故夫而辱先人也夫忘故夫不義辱先人不孝不孝
不義妾不為也遂居嫠三十年奉舅姑生事死葬無違
禮其父與外祖皆無後葬祭之禮亦周氏主之有司以
聞竝賜旌異
趙孝婦徳安應城人早寡事姑孝家貧傭織於人得美
食必持歸奉姑自啖麤糲不厭嘗念姑老一旦有不諱
無由得棺乃以次子鬻富家得錢百緡買杉木治之棺
成置於家南隣失火時南風烈甚火勢及孝婦家孝婦
亟扶姑出避而棺重不可移乃撫膺大哭曰吾為姑賣
兒得棺無能為我救之者苦莫大焉言畢風轉而北孝
婦家得不焚人以為孝感所致
霍氏二婦尹氏楊氏夫家鄭州人至元間尹氏夫耀卿
殁姑命其更嫁尹氏曰婦之行一節而已再嫁而失節
妾不忍為也姑曰世之婦皆然人未嘗以為非汝獨何
恥之有尹氏曰人之志不同妾知守妾志爾姑不能强
楊氏夫顯卿繼殁慮姑欲其嫁即先白姑曰妾聞娣姒
猶兄弟也宜相好焉今姒既留妾可獨去乎願與共修
婦道以終事吾姑姑曰汝果能若是吾何言哉於是同
處二十餘年以節孝聞又有邠州任氏乾州田氏皆一
家三婦俱少寡誓不他適戮力蠶桑以養舅姑事聞竝
命褒表
王徳政妻郭氏大名人少孤事母張氏孝謹以女儀聞
於鄉及笄富貴家慕之争求聘張氏不許時徳政教授
里中年四十餘貌甚古陋張氏以貧不能教二子欲納
徳政為壻使教之宗族皆不然郭氏慨然願順母志既
婚與徳政相敬如賓屬教二弟有成未幾徳政卒郭氏
年方二十餘厲節自守甚有貞名大徳間表其家
濟嚕克沁䝉古氏年二十六夫呼圖克病卒誓不再醮
孝養舅姑逾十五年舅姑殁塵衣垢面廬於墓終身至
元間旌之其後又有翼城宋仲榮妻梁氏舅殁負土為
墳懐孟何氏大名趙氏竝以夫殁守志養舅姑以壽終
親負土築其墳髙三丈餘
段氏隆興霍榮妻也榮無子嘗乞人為養子榮卒段氏
年二十六養舅姑以孝稱舅姑歿榮諸父仲汶貪其產
謂段曰汝子假子也可令歸宗汝無子宜改適霍氏業
汝無預焉段曰家資不可計但再醮非義尚容妾思之
即退入寢室引針刺面墨漬之誓死不貳大徳二年府
上狀中書給羊酒幣帛仍命旌門復役如制又有興和
吳氏自刺其面成紀謝思明妻趙氏自髠其髮冀寧田
濟川妻武氏溧水曹子英妻尤氏嚙指滴血竝誓不更
嫁各以有司為請旌之
朱虎妻茅氏崇明人大徳間虎官都水監坐罪籍其家
吏錄送茅氏及二子赴京師太醫提㸃師甲乞歸家欲
妻之茅氏誓死不従母子三人以裾相結連晝夜倚抱
號哭形貌銷毁師知不可奪釋之茅氏託居永明尼寺
憂憤不食卒
聞氏紹興俞新之妻也大徳四年新之歿聞氏年尚少
父母慮其不能守欲更嫁之聞氏哭曰一身二夫烈婦
所恥妾可無生可無恥乎且姑老子幼妾去當令誰視
也即㫁髮自誓父知其志篤乃不忍强姑久病風且失
明聞氏手滌溷穢不怠時潄口上堂䑛其目目為復明
及姑卒家貧無資傭工與子親負土葬之朝夕悲號聞
者慘惻鄉里嘉其孝為之語曰欲學孝婦當問俞母又
有劉氏渤海李五妻也少寡父母使再醮不従舅患疽
劉禱於天數日潰吮其血乃愈既而親挽小車載舅詣
岳祠以答神貺
馬英河内人性孝友父喪哀毁二兄繼殁英獨事母甚
謹又奉二寡嫂與居使得保全嫠節及喪母卜地葬諸
喪親負土為四墳手植松柏廬墓側終身趙氏女名玉
兒冠州人嘗許為李氏婦未婚夫死遂誓不嫁以養父
母父母殁負土為墳鄉里稱孝焉
馮氏名淑安字靜君大名宦家女山隂縣尹山東李如
忠繼室也如忠初娶蒙古氏生子任數嵗而卒大徳五
年如忠病篤謂馮曰吾已矣其奈汝何馮氏引刀㫁髮
自誓不他適如忠殁兩月遺腹生一子名伏李氏及䝉
古氏之族在北聞如忠殁於官家多遺財相率來山隂
馮氏方病乘間盡取其貲及子任以去馮不與較一室
蕭然唯餘如忠及䝉古氏之柩而已朝夕哭泣隣里不
忍聞久之鬻衣權厝二柩蕺山下攜其子廬墓側時年
始二十二羸形苦節為女師以自給父母來視之憐其
孤苦欲使更事人馮爪面流血不肯従居二十年始護
喪歸葬汶上齊魯之人聞之莫不嘆息
李君進妻王氏遼陽人大徳八年君進病卒卜葬將發
引親戚隣里咸㑹王氏謂衆曰夫婦死同穴義也吾得
従良人逝不亦可乎因撫棺大慟嘔血升許即仆於地
死衆為歛之與夫柩竝葬送者數百人莫不洒泣伊喇
氏同知湖州路事耶律呼圖克布哈妻也夫歿割耳自
誓既葬廬墓側悲號不食死趙氏名哇兒大寧人年二
十夫蕭氏病劇謂哇兒曰我死汝年少若之何哇兒曰
君幸自寛脱有不可諱妾不獨生必従君地下遂命匠
制巨棺夫殁即自經死家人同棺歛葬焉又有雷州朱
克彬妻周氏大都費巖妻王氏邁格妻耶律氏曹州鄭
臘兒妻康氏陜州陳某妻别娥娥大同宋堅童妻班氏
李安童妻胡氏晉州劉恕妻趙氏冀寜王思忠妻張氏
饒州劉楫妻趙氏東平徐順妻彭氏大寧趙􁂄兒妻安
氏陳恭妻張氏武壽妻劉氏宋敬先妻謝氏薩里妻蕭
氏古城魏貴妻周氏任城郭灰兒妻趙氏棗陽朱某妻
丁氏葉縣王保子妻趙氏興州某氏妻魏氏灤州裴某
妻董貴哥成都張保童妻郝氏利州高托卜嘉妻白氏
河南楊某妻盧氏䝉古氏泰珠妻額卜齊桑烏遜妻托
克托沁竝早寡不忍獨生以死従夫者事聞悉命褒表
或賜錢贈諡云
朱淑信山隂人少寡誓不再嫁一女妙淨幼哭父雙目
並失明及長擇偶者不至家貧嵗凶母子相依以苦節
自厲士人王士貴重其孝乃求娶焉
葛妙真宣城民家女九嵗聞日者言母年五十當死妙
真即悲憂祝天誓不嫁終身齋素以延母年母後年八
十一卒輝和爾氏三女家錢塘諸兄逺仕不歸母思之
疾三女欲慰母意共㫁髮誓天終身不嫁以養母同力
侍護四十餘年母竟以壽終事上竝賜旌異
王氏燕人張邁努妻也年十六邁努官錢塘病殁葬城
西十里外王氏毎旦被髮步往奠之伏墓大慟欲絶久
而致疾舅姑力止其行乃已服闋舅姑謂之曰吾子已
殁新婦年尚少宜自圖終身計毋徒淹吾家也王氏泣
曰父母命妾奉箕帚於張子今夫不幸早逝天也此足
豈可復履他人門乎固不従㷀居三十年貞白無少玷
又有馮翊王義妻盧氏雎陽劉澤妻解氏東平陽三妻
張氏並守志有節命旌其門
張義婦濟南鄒平人年十八歸里人李伍伍與従子零
戍福寧未幾死戌所張獨家居養舅姑甚至父母舅姑
病凡四刲股肉救不懈及死喪葬無遺禮既而歎曰妾
夫死數千里外妾不能歸骨以葬者以舅姑父母在無
所仰故也今不幸父母舅姑已死而夫骨終暴棄逺土
使無妾即己妾在敢愛死乎乃卧積冰上誓曰天若許
妾取夫骨雖寒甚當得不死踰月竟不死鄉人異之乃
相率贈以錢大書其事於衣以行行四十日至福寧見
零問夫葬地則榛莽四塞不可識張哀慟欲絶夫忽降
於童言動無異其生時告張死時事甚悲且指示骨所
在處張如其言發得之持骨祝曰爾信妾夫耶入口當
如冰雪黏如膠已而果然官義之上於大府使零䕶喪
還給錢使葬仍旌門復其役
丁氏新建鄭伯文妻也大徳間伯文病將殁丁氏與訣
曰妾自得侍巾櫛誓與偕老君今不幸疾若是脱有不
諱妾當従但君父母已老無他子婦侍養妾苟復自亡
使君父母食不甘味則君亦不瞑目矣妾且忍死以奉
其餘年必不改事他人以負君於㝠㝠也伯文卒丁氏
年二十七居喪哀毁服既除父母屢議奪嫁之丁氏每
聞必慟哭曰妾所以不死者非苟生有他志也與良人
約將以事舅姑耳今舅姑在堂固無恙妾可棄去而不
信於良人乎父遂止舅姑嘗病丁氏夙夜䕶視衣不解
帶及死喪葬盡禮事上表其門白氏太原人夫慕釋氏
道棄家為僧白氏年二十留養姑不去服勤績絍以供
租賦夫一日還迫使他適白㫁髮誓不従夫不能奪乃
去姑年九十卒竭力營葬畫姑像祀之終身
趙美妻王氏内黄人至治元年美溺水死王氏誓守志
舅姑念其年少無子欲使更適人王氏曰婦義無再醮
且舅姑在妾可棄而去耶舅姑乃欲以族姪與繼婚王
氏拒不従舅姑迫之力王氏知不免即引繩自經死李
冬兒甄城人丁従信妻也年二十三従信殁服闋父母
呼婦問之曰汝年少居孀又無子何以自立吾為汝再
擇壻何如冬兒不従詣従信冢哭欲縊墓樹上家人防
之不果日暮還従信家夜二鼓入室更新衣自經死李
氏濱州恵髙兒妻也年二十六高兒殁父欲奪歸嫁之
李氏不従自縊而死
托克托鼐昻吉爾氏有色善女工年二十六夫哈喇布
哈卒前妻有二子皆壯無婦欲以本俗制收繼之托克托
鼐以死自誓二子百計求遂托克托鼐恚罵曰汝禽獸
行欲妻母耶若死何面目見汝父地下二子慙懼謝罪
乃析業而居三十年以貞操聞王氏成都李世安妻也
年十九世安卒夫弟世顯欲收繼之王氏不従引刃㫁
髮復自割其耳創甚親戚驚嘆為醫療百日乃愈狀上
並旌之
趙彬妻朱氏名錦哥洛陽人也天厯初西兵掠河南朱
氏遇兵五人被執逼與亂朱氏拒曰我良家婦豈従汝
賊耶兵怒提曳箠楚之朱氏度不能脱即紿謂之曰汝
幸釋我舍後井傍有瘞金當發以遺汝兵信之乃隨其
行朱氏得近井即抱三嵗女踴身赴井中死是嵗又有
偃師王氏女名安哥従父避兵印山丁家洞兵入搜得
之見安哥色美驅使出欲汚之安哥不従投澗死有司
言狀並表其廬
貴格䝉古氏同知宣政院事羅五十三妻也天厯初五
十三得罪貶海南籍其家詔以貴格賜近侍茂罕茂罕
親率車騎至其家迎之貴格度不能免令婢僕以飲食
延茂罕於㕔事如廐自經死
臺叔齡妻劉氏順寧人也粗知書克修婦道一日地震
屋壞壓叔齡不能起家復失火叔齡母前救不得欲就
焚叔齡望見呼曰吾已不可得出當亟救吾母劉謂夫
妹曰汝救汝母汝兄必死吾不用復生矣即自投火中
死火滅家人得二屍燼中猶手相握不開官嘉其烈上
於朝命錄付史臣
李智貞建寧浦城人父子明無子智貞七嵗能讀書九
嵗母病調䕶甚謹及卒哀慟欲絶不茹葷三年治女工
供祭祀及奉父甘旨不乏鄉里稱為孝女父嘗許為鄭
全妻未嫁従父客邵武邵武豪陳良悦其慧强納采求
聘智貞㫁髮拒之且數自求死良不能奪卒歸全事舅
姑父母皆有道泰定間全病殁智貞悲泣不食數日而
死
蔡三玉龍溪陳端才妻也盜起漳州掠龍溪父廣瑞與
端才各竄去三玉獨偕夫妹出避隣祠中盜入斫夫妹
見三玉美不忍傷與里婦歐氏同驅納舟中行至栁營
江迫妻之三玉佯許諾因起更衣自投江水而死越三
日屍流至廣瑞舟側廣瑞識為女收歛之歐氏脱歸言
狀有司高其操為請表之乃命旌門復役仍給錢以葬
　
　
　
　
　元史卷二百
元史卷二百考證
闞文興妻王氏𫝊至順三年贈文興侯爵諡曰英烈
　按順帝紀元統二年五月贈文興英毅侯與𫝊互異
霍氏𫝊乾州田氏一家夫婦俱少寡誓不他適　按續
　通考田大妻郝氏田二妻胥氏田三妻周氏
李君進妻王氏　君進續通考作君用𫝊内趙氏哇兒
　夫蕭氏續通考作趙哇兒妻蕭氏
