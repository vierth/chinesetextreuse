
　資治通鑑後編卷五十六
　　　　　　　　　　　刑部尚書徐乾學撰
　宋紀五十六(起閼逢涒灘八月盡旃/蒙作噩二月凡七月)
　　仁宗體天法道極功全徳神文聖武睿哲眀孝皇
　　帝
慶厯四年八月辛卯命參知政事賈昌朝領天下農田
范仲淹領刑法事有利害其悉條上初仲淹建議周制
三公分兼六官之職漢以三公分部六卿唐以宰相分
判六曹今中書古天官冡宰也樞宻院古夏官司馬也
四官散於羣有司無三公兼領之重而二府惟進擢差
除循資級議賞罰檢用條例而已上不專三公論道之
任下不專六卿佐王之職非法治也臣請倣前代以三
司司農審官流内銓三班院國子監太常刑部審刑大
理羣牧殿前馬步軍司各委輔臣兼判其事凡創置新
規更改前弊官吏絀陟刑法輕重有利害者並從輔臣
予奪其事體大者二府僉議奏裁臣願自領兵賦之職
如其無補請先黜降章得象等皆以為不可久之乃降
是命然卒不果行　甲午以樞宻副使富弼為河北宣
撫使先是輔臣奏事垂拱殿帝面諭之曰契丹主受禮
雲州將襲我河東兩府宜設備弼退而上言河北平坦
河東險阻河北富實河東空乏河北無備河東有備契
丹必不捨河北而冦河東所以臣近奏河北守禦之䇿
因乞守一要郡自行其事不惟訓兵備敵以安元元至
於身羞國恥庶幾可刷於是命弼宣撫河北其實弼不
自安於朝欲出避讒謗也　保州廵檢司雲翼卒擁都
監韋貴據城以叛知州劉繼宗渡城濠溺水死知廣信
軍劉貽孫與走馬承受宋有言臨城諭之叛兵有欲降
者計未决而諸路各進兵來討遂復固守拒命　乙未
翰林學士承㫖丁度學士王堯臣呉育宋祁知制誥孫
抃張方平歐陽修權御史中丞王拱辰侍御史知雜事
沈邈等言中書樞宻院聚㕔召臣等宣示契丹來書并
朝廷答書臣等竊謂契丹元昊相攻虚實未可知今來
書大意且言以元昊不順朝廷之故遂成釁興兵恐深
入討伐之後元昊却歸朝廷乞拒而不納今答書云於
元昊理難拒絶則是不從北鄙之請堅納西人之盟得
新附之小羌違久和之强敵如聞契丹見屯兵甲近在
邉陲萬一得書違情生忿回戈戎境有以為名夫患有
遲速事有重輕此不可不審度也若阻契丹而納元昊
則未有素備之䇿絶元昊而從契丹又失綏懐之信莫
若以大義而兩存之臣等謂宜降詔與元昊言昨許再
盟葢因契丹結和不欲傷隣國之意遂議開納今却知
國中招誘契丹邉户虧甥舅事大之禮違朝廷納欵之
本意當須復順契丹早除嫌隙則誓書封册便可施行
仍乞於契丹回書中言已降詔與元昊若其悔過歸順
貴國則本朝許其欵附若執迷不復則議絶未晩如此
則於西人無斗絶之曲於北鄙無結怨之端從容得中
不失大義先是育獨奏䟽言契丹被朝廷恩腴為日已
久不可納一叛𦍑失繼世兄弟之懽今二番自相攻久
不觧可觀形便乗機立功萬一過計亟納賊昊臣恐契
丹窺兵趙魏朝廷未得元昊毫髪之助而太行東西先
有煙塵之驚此不可不察也為今之䇿宜使人諭元昊
曰契丹汝世姻一旦自絶力屈而歸我我所疑也若無
它者當順契丹如故然後許汝歸欵告契丹曰已詔元
昊如能委謝轅門即聼内附若猶固拒當為加伐如此
則二番不能歸尤朝廷及聚議方平實當筆皆不能易
育初議焉　戊戌以右正言余靖為回謝契丹使先是
靖言聞契丹使耶律元衡來聘道路傳言專報西征之
事臣雖愚陋竊用憂之契丹當無事之時尚乃窮巧極
詐乗我之怯以恣無厭之求况今用兵之際豈得黙而
無請臣竊料契丹之意不出數䇿一曰借兵於我同力
翦除二曰見乏資粮欲假邉粟三曰軍興費廣先借數
嵗之資四曰元昊與賊連謀不宜更通和好其他狡計
不可詳知此皆目前所宜預備者也伏乞宻敕邉臣嚴
設武備儻彼過分求索不可輕許以重取國辱朝廷以
靖言為然於是遣靖回謝其復書畧曰若以元昊於北
朝失事大之體則自宜問罪或謂元昊於本朝稽效順
之故則何煩出師矧延州昨奏元昊已遣楊守素將誓
文入界儻不依初約則猶可沮還如盡遵承則亦難却
也　以右正言知制誥歐陽修為河北都轉運按察使
帝面諭修曰勿為久居計有事第言之修對以諫官乃
得風聞今在外使事有指越職罪也帝曰事茍宣聞不
可以中外為辭諫官蔡襄孫甫奏留修不許　以余靖
知制誥仍知諫院以知諫院蔡襄直史館同修起居注
是日襄言保州軍士閉城作亂殺黨中懦弱者十餘人
指為首惡以要朝廷招安臣與孫甫已有論列欲令知
定州王果引兵随牓入城盡行誅戮不聞施行議者謂
今日契丹妄生釁端不可便於極邉之地張皇其事為
敵所窺不知中國為契丹所輕者本由朝廷威令不行
今以勁兵入城誅三千叛卒以絶天下禍亂之萌敵人
咫尺必將悚動安慮其窺乎惟陛下特發睿斷而行之
　戊戍詔入内供奉官劉保信往視保州兵亂　庚子
命右正言田况度視保州仍聼便宜行事　壬寅降勅
榜招安保州叛軍仍詔知雄州王徳基牒報北界恐縁
邉人户驚擾也　甲寅朝議以諸道兵集保州城下未
有統轄因詔宣撫使富弼促行往節制之再降敕牓招
安仍令田况等且退兵選人齎敕入城若遂開門即一
切撫存之如尚拒命則益兵進攻其在營同居骨肉無
老幼皆戮之先是知定州王果率兵趣保州攻城甚急
㑹有詔招安賊不肯降登陴呼曰得李步軍來我降矣
李步軍謂昭亮也詔遣昭亮是日昭亮至與况同諭賊
賊終未信右侍禁郭逵徑踰壕詣城下謂賊曰我班行
也汝下索我就汝語賊乃下索即援之登城謂賊曰朝
廷知亂不由汝由官吏遇汝不以理今赦汝罪又以禄
秩賞汝使兩制大臣奉詔書來諭汝汝何疑賊皆相顧
動色曰果如此乎乃更召其所知數人登城賊信之争
投兵下城降者一千餘人遂開門納官軍其造逆者四
百二十九人况具得其姓名令楊懷敏率兵入城悉坑
殺之(考異郭逵本傳云范貴史克順侍其臻據保州叛/按此時但有韋貴無范貴又云臻貴自經按臻亦)
(未嘗死不知本傳亦何所據也當考今止用記聞所載/事李昭亮傳云昭亮從數十人叩城扉袒示城上不以)
(甲盾自蔽為曉譬禍福賊遂降葢飾説今從記聞按/㑹要亦云遣郭逵入城諭賊昭亮不當專此功也)降
卒二千餘人悉分𨽻諸州宣撫使富弼恐後生變與都
運使歐陽修相遇於内黄夜半屏人謀欲使諸州同日
誅之修曰禍莫大於殺已降况脅從乎既非朝命諸州
有一不從為變不細弼悟乃止(考異宋史附傳或以富/弼為夏竦今從蘇轍所)
(作歐陽/修傳)　乙卯帝謂輔臣曰如聞諸路轉運按察提㸃
刑獄司發擿所部官吏細過務為苛刻使下無所措手
足可降敕約束之先是監察御史劉湜言轉運使掎摭
州縣苛束官吏人不得騁其材包拯言諸道轉運使自
兼按察及置判官以來并提㸃刑獄等體量部下官吏
頗傷煩碎遂使人人各懷危懼非陛下委任之本意也
欲乞於郊禋赦書内特行約束凡官吏先被體量者情
非故犯咸許自新於是降敕約束諸路按察使備載臺
官所上之言歐陽修奏曰自差諸路按察今雖未有大
效而老病昏昧之人望風而懼近日致仕者漸多州縣
方欲澄清而朝廷自沮其事臣欲乞聖慈令兩府召臺
官上言者至中書問其何路按察之人因挾私怒茍有
迹狀乞下所司辨明若實無人乃是妄説其近降劄子
乞賜抽還不使四方見朝廷自沮按察之權而為貪贓
老繆之吏所快　戊午詔自今除臺諫官毋得用見任
輔臣所薦之人　徙知滄州劉渙知保州渙至踰月雲
翼軍又謀反居人惶恐渙以單騎至械其首惡誅之一
軍帖然　富弼言近見元昊所上誓書及表奏辭禮恭
順一遵朝廷所約只是𣙜場上㣲有商量候楊守素到
闕日乞與婉順商議亦以必和之意使之深信不可為
其恭順却於元約事外别有詰難邀勒所宜多方容納
令無備我之意則必盡力與契丹相持若二冦自相殺
伐兩有所損此朝廷之福天之所假也臣料契丹未必
肯與朝廷絶好余靖此去保無他虞將來若遣謝使所
齎謝物不可過數更乞深加詳擇范仲淹言契丹元昊
合謀并力夾困中原西兵數年未能平定近方遣使往
復以議通順而衆議欲復得塞門以全疆土借如祖宗
朝北陷易州西失靈夏及其和好皆畧而不言恥以前
失之醜而求無用之地也今西戎驕恡不足與争但名
體已順餘可假借以成和好然後重議邉事退移兵馬
减省粮草蘇我生民勤我稼穡選將練士以待其變此
帝王有道之術社稷無窮之福也　九月辛酉田况奏
保州平壬戌詔保州官吏死亂兵而無親屬者官為殯
歛兵官被害及戰歿並優賜其家民田遭蹂踐者蠲其
租　河北都轉運按察使天章閣待制張昷之落職知
虢州縁邉都廵檢楊懐敏嘗領兵至保州特免罰初昷
之聞保州亂自魏馳至城下召諸部將分攻城使人謂
懷敏曰不即來當以軍法從事既至就坐又以兵自衛
故懐敏深恨昷之嘗宻奏殺昷之則賊降矣富弼力為
昷之辨帝意觧猶坐前事落職　癸亥以真宗賢妃沈
氏為徳妃婉儀杜氏為賢妃　戊辰夀州言太尉致仕
許國公吕夷簡卒帝涕下曰安得憂公忘身如夷簡者
贈太師中書令諡文靖自帝初立太后臨朝十餘年天
下晏然夷簡之功為多然預廢郭后黜逐諫官此其失
之最大者至於建募萬勝軍雜市井小人浮脆不任戰
鬬用宗室補環衛官驟増俸賜又加遺契丹嵗金繒二
十萬當時不深計之其費大而不可止夷簡當國柄最
久雖數為言者所詆帝眷倚不衰然所斥士旋復收用
亦不終廢其於天下事屈伸舒巻動有操術後配食廟
庭始王旦竒夷簡謂王曾曰君其善交之卒與曾並居
相位後曾家請御篆墓碑帝因慘然思夷簡書懐忠之
碑四字以賜之(考異吕氏家塾記云皇祐初王沂公家/始乞御篆碑額仁宗同日自制二碑名)
(親書以賜二家沂公曰旌賢碑文靖公曰懐忠碑各三/字王子融乞上為沂公新書碑額上曰吕夷簡何故無)
(請左右曰非故事也遂親書懐忠碑賜之以墳寺為懐/忠薦福院又改馬亭鄉為懐忠春明退朝録云懐忠踵)
(沂公而賜誤也實録云賜懐/忠之碑四字亦誤今不取)　庚午平章事兼樞宻使
晏殊罷為工部尚書知潁州殊初入相擢歐陽修等為
諫官既而苦其論事煩數或面折之及修出為河北都
轉運使諌官奏留修不許孫甫蔡襄遂言莊懿誕生聖
躬為天下主而殊嘗被詔誌莊懿墓沒而不言又奏論
殊役官兵治僦舍以規利殊坐是絀然殊以莊獻方臨
朝故誌不敢斥言而所役兵乃輔臣例宣借者又役使
自其甥楊文仲時謂非殊之罪云(考異李燾曰蘇轍龍/川别志云晏殊作相)
(八大王疾革上親往問疾王曰叔久不見官家不知誰/作相上曰晏殊也王曰此人名在國䜟胡為用之上歸)
(閲䜟得成敗之語并記莊懿誌文事欲重黜之宋祁為/學士當草麻詞争之乃降二官知潁州詞曰廣營産以)
(殖私多役兵而規利以它罪之殊免深譴祁力也按元/儼以此年正月十二日乙亥薨殊以九月十二日庚午)
(罷自春初至秋末凡半嵗有餘乃罷殊相/此葢妄云然諸書亦多有是説今並不取)　壬申參知
政事賈昌朝言用兵以來天下民力頗困請下諸路轉
運司毋得承例折變科率物色其須科折者並奏聽裁
即有宣敕及三司移文而於民不便者以聞從之　丙
子以荆湖南路體量安撫王絲為廣南東路轉運按察
使兼本路安撫絲在湖南凡十月蠻既衰息乃徙廣東
　丁丑元昊復遣楊守素來議事　甲申以樞宻使吏
部侍郎杜衍同中書門下平章事兼樞宻使衍務裁僥
倖每内降恩率寢格不行積詔至十數輙納帝前諫官
歐陽修入對帝曰外人知杜衍封還内降耶凡有求於
朕每以衍不可告之而止者多於所封還也　以參知
政事賈昌朝充樞宻使資政殿學士知青州陳執中為
參知政事先是傅永吉以誅王倫故驟遷得入見帝面
奬之永吉謝曰臣非能有所成也皆陳執中授臣節度
臣奉之幸有成耳因極言執中之美未幾帝謂宰相曰
執中在青州久可召之遂詔執中參知政事於是諫官
蔡襄孫甫等争言執中剛愎不學若任以政天下不幸
帝不聼諫官争不止帝乃命中使齎敕告即青州賜之
且諭意曰朕用卿舉朝皆以為不可朕不惑人言力用
卿耳眀日諫官上殿帝作色迎謂之曰豈非論陳執中
耶朕已召之矣諫官乃不敢言　諫官蔡襄言元昊使
人至已數日如聞誓書大體頗如朝廷約束兼余靖使
北已有回奏别無齟齬之意臣竊謂宜速行封冊在契
丹舉兵西鄉未勝負以前使使報之度其必不暇它議
茍有所竢契丹幸而勝元昊則其志益驕或於齎謝之
外輙有所求何以處之臣故謂莫如速之利也或報聘
之禮已行契丹乗間生端則曲不在我况存元昊之和
則契丹未敢輕絶中國而為患也揣度事機勢不可緩
惟陛下速圖之㑹余靖自契丹還亦奏臣詳觀二番形
勢唯有速行封冊使元昊得以專力東向與契丹争鋒
二番兵連不觧此最中國之利且封冊元昊在勝負未
分已前則元昊有以為恩契丹無以為詞宜及楊守素
等未出邉境先降勅命差定夏國封冊使俾其知之以
堅夏人之心專敵契丹此則以番人攻番人之䇿也詔
從靖言仍令延州先移文夏人　丁亥宴宗室太清樓
射於苑中　初元昊以誓表來上其詞曰兩失和好遂
歴七年立誓自今願藏盟府其前日所掠將校民户各
不復還自此有邉人逃亡亦無得襲逐悉以歸之臣近
以本國城寨進納朝廷其栲栲鎌刀南安承平故地及
它邉境番漢所居乞畫中央為界於界内聼築城堡朝
廷嵗賜絹十三萬疋銀五萬兩茶二萬斤進奉乾元節
回賜銀一萬兩絹一萬疋茶五千斤賀正貢獻回賜銀
五千兩絹五千疋茶五千斤中冬賜時服銀五千兩絹
五千疋及賜臣生日禮物銀噐二千兩細衣著一千疋
雜帛二千疋乞如常數無致改更臣更不以它事干朝
廷乞俯頒誓詔世世遵承永以為好儻君親之義不存
或臣子之心渝變使宗祀不永子孫罹殃冬十月庚寅
賜誓詔曰朕臨制四海廓地萬里西夏之土世以為服
今乃納忠悔咎表於信誓質之日月要之鬼神及諸子
孫無有渝變申復懇至朕甚嘉之俯閲來誓一皆如約
所宜明諭國人藏書祖廟(宋史云賜曩霄誓詔嵗賜銀/絹茶綵凡二十五萬五千)
　太子太師致仕陳堯佐卒　甲午詔河北縁邉安撫
司械送契丹駙馬都尉劉三嘏過涿州初三嘏惡其妻
淫亂遁至廣信軍輔臣議厚館三嘏以詰契丹隂事諫
官歐陽修亦請留三嘏帝以問杜衍衍曰中國主忠信
若自違誓約納亡叛則不直在我且三嘏為契丹近親
而逋逃來歸其謀身若此尚足與謀國乎納之何益乃
還三嘏　知諫院蔡襄以老乞鄉郡己酉授右正言知
福州襄與孫甫俱論陳執中不可執政既不從於是兩
人俱求出而襄先得請時甫使契丹未還也　范仲淹
言麟府二州山川回環五六百里皆番漢人舊耕耘之
地自為西賊所掠今尚有三千餘户散處黄河東涯自
來所修堡寨只是通得麟府道路其四面别無城寨防
守邉户至今不敢復業粮草踴貴官中大費錢帛糴買
河東百姓又苦饋運今二州之人皆願修起城寨若只
以河西兵馬粮草般移應用自可辦事况折氏强盛之
時府州只屯漢兵二千今雖殘破兵馬常及萬餘如向
去招輯番漢人户從而安居强人壯馬又可得數千却
减屯漢兵兹誠守禦之長計也因奏張亢得所增廣堡
寨宜使就總其役詔既下而明鎬持不可屢牒止亢亢
曰受詔置堡寨豈可得經畧牒而止耶坐違節度所甘
心堡寨必為也每得牒置案上督役愈急小堡或一日
而成卒事乃上章自劾朝廷不問番漢歸者數千户嵗
减戌兵萬人河外遂安皇祐中韓琦經略河東案堡寨
處多北漢名將楊業所度者益知亢有逺略云　癸丑
桂陽蠻降授蠻酋三人奉職　是月以直集賢院兼國
子監直講石介通判濮州富弼等出使讒謗益甚人多
指目介介不自安遂求出也　契丹夾山部落呆家族
八百户歸元昊契丹主責令送還元昊留不遣契丹主
遂親將至境上各據山嚴兵相待元昊奉巵酒為夀大
合樂折箭為誓乃罷契丹夜以兵招元昊元昊有備反
以兵拒之契丹主大敗契丹主入南樞宻蕭孝友寨禽
呼圖克駙馬契丹主從數十騎走元昊縱其去尋復與
契丹觧仇如故　十一月戊午朔司天言日當食不食
　壬戌以西界内附香布為團練使　甲子監進奏院
劉巽集賢校理蘇舜欽並除名勒停直龍圖閣兼天章
閣侍講史館檢討王洙落侍講檢討知濠州集賢校理
刁約通判海州江休復監蔡州稅王益柔監復州税並
落校理降太常博士周延雋為秘書丞集賢校理章岷
通判江州直集賢院同修起居注吕溱知楚州殿中丞
周延讓監宿州税館閣校勘宋敏求僉書集慶軍節度
判官將作監丞徐綬監汝州葉縣税先是杜衍范仲淹
富弼等同在政府多引用一時聞人欲更張庶事御史
中丞王拱辰等不便其所為而舜欽乃仲淹所薦其妻
又衍女舜欽年少能文章議論稍侵權貴㑹進奏院祠
神舜欽循例用鬻故紙公錢召妓樂㑹賔客拱辰亷得
之諷其屬魚周詢劉元瑜等劾奏因欲揺動衍事下開
封府劾治於是舜欽及巽俱坐自盗除名洙等與妓女
雜坐休復約延雋延讓又服慘未除益柔以謗訕周孔
坐罪同時斥逐者多知名士世以為過薄而拱辰等方
自喜曰吾一舉網盡矣(王拱辰行狀云或作傲歌有醉/卧北極遣帝扶周公孔子驅為)
(奴葢益柔所作也/延雋延讓皆起子)獄事起樞宻副使韓琦言於帝曰昨
聞宦者操文書逮捕館職甚急衆聼紛駭舜欽一醉飽
之過止可付有司治之何至是陛下聖徳素仁厚獨自
為此何也帝悔見於色自仲淹等出使讒者益深而益
柔亦仲淹所薦拱辰既劾奏宋祁張方平又助之力言
益柔作傲歌罪當誅葢欲因益柔以累仲淹也章得象
無所可否賈昌朝隂主拱辰等議及輔臣進對𤦺獨言
益柔少年狂語何足深治天下大事固不少近臣同國
休戚置此不言而攻一王益柔此其意有所在不特為
傲歌可見也帝悟稍寛之時兩府合班奏事琦必盡言
事雖屬中書琦亦對上陳其實同列尤不悦帝獨識之
曰韓𤦺性直(考異李燾曰據正史蘇舜欽傳御史不載/劉元瑜姓名元瑜傳亦不云嘗奏舜欽獨)
(魏泰雜記載一網打盡乃元瑜語今并出其姓名於魚/周詢下然周詢七月為知雜九月為吏外十月為省副)
(不為御史臺矣當考宋祁張方平同劾奏王益柔此據/韓𤦺家傳李清臣行狀但云近臣葢諱之也今仍出二)
(人姓名魏泰云發舜欽等祠神㑹者太子中舍李定也/梅堯臣為作一客不得食覆鼎傷衆賔詩按舜欽等坐)
(責乃御史劾奏又當時但借此/以傾杜衍爾李定無聞今不取)　己巳詔曰朕聞至治
之世元凱共朝不為朋黨君明臣哲垂榮無極何其徳
之盛也朕昃食厲志庶幾治古而承平之敝澆競相蒙
人務交游家為激訐更相附離以沽聲譽至隂招賄賂
陽託薦賢又按察將命者恣為苛刻構織罪端奏鞫縱
横以重多辟至於属文之人類亡體要詆斥前聖放肆
異言以訕上為能以行怪為美自今委中書門下御史
臺采察以聞　范仲淹上表乞罷政事知邠州詔不許
知潞州尹洙上䟽言臣聞知賢而不能任任之而不能
終其失一也去年朝廷擢歐陽修余靖蔡襄孫甫相次
為諫官臣甚慶之所慮者任之而不能終耳夫今世所
謂朋黨甚易辨也陛下試以意所進用者姓名詢於左
右曰某人為某人稱譽必有對者曰此至公之論異日
其人或以事見踈又詢於左右曰某人為某人營救必
有對者曰此朋黨之言昔之見用此一臣也今之見踈
亦此一臣也其所稱譽與營救一也然或謂之公論或
謂之朋黨是則公論之與朋黨常繫於上意不繫於忠
邪御臣之大弊也惟聖明裁察　詔如天禧故事置諫
官六員　己卯改上莊穆皇后諡曰章穆莊獻明肅皇
太后曰章獻明肅莊懿皇太后曰章懿莊懷皇后曰章
懷莊惠皇太后曰章惠先是禮官言舊制后諡皆冠以
帝諡孝字連太祖諡徳字連太宗諡唯真宗諸后不然
請改莊為章至是始用其議　庚辰朝饗景靈宫時雨
雪連日至是大霽辛巳饗太廟奉慈廟壬午合祭天地
於圓丘大赦復西京河陽府所廢縣京西湖南北經賊
剽刼處第蠲其租　契丹城雲州為西京大同府於是
契丹境内凡五京六州軍城百五十六縣二百九部族
五千二屬國六十東至海西至金山暨于流沙北至臚
朐南至白溝幅員萬里稱極盛云　十二月壬辰加恩
百官　左千牛衛大將軍文州刺史宗敏縁郊恩請封
所生母范氏許之宗室得封所生母葢自宗敏始宗敏
信安郡王允寧子也　乙未冊命元昊為夏國主更名
曩霄(其文曰咨爾曩宵撫爰有衆保於右壤惟爾考服/勤王事光啓乃邦洎爾承嗣率循軌物向以稱謂)
(非正疆候有言鄙民未孚師兵勞成而能追念前眚自/歸本朝騰章累請遣使係道忠悃内奮誓言外昭要質)
(天地暴情日月朕嘉爾自新故遣尚書祠部員外郎張/子奭充冊禮使東頭供奉官閤門祗候張士元充副使)
(持節冊命爾為夏國主永為宋籓輔光膺寵命可不謹/與仍賜對衣黄金帶銀鞍勒馬銀二萬兩絹二萬疋茶)
(三萬斤冊以漆書竹簡凡二十四長尺一寸褾用天下/樂暈錦賜金塗銀印方二寸一分文曰夏國主印龜鈕)
(錦綬金塗銀牌長七寸五分闊一寸九/分縁冊法物皆銀裝金塗覆以紫繡)約稱臣奉正朔
改所賜敕書為詔而不名許自置官屬使至京就驛貿
易燕坐朶殿朝廷遣使至其國相見以賔客禮置𣙜場
於安保軍及髙平寨第不通青鹽子奭既行尋有詔即
所在止之候契丹使至别議富弼深言其不便曰若北
使未至而子奭先去天下共知事由我出不待契丹許
而後行也今若候北使至方令子奭行則是自以講和
之功歸於契丹萬一北使知我尚未封冊詞或不順又
不可却拒元昊而曲就契丹如此則是朝廷不敢舉動
坐為契丹所制而又前後反覆大為元昊所薄矣伏乞
斷自宸衷不候北使到闕速令子奭行封冊之典　環
原之間屬羌有明珠㓕臧康奴三族最大素號彊梗撫
之則驕不可制伐之則險不可入其北有二川交通西
界宣撫使范仲淹議築古細腰城斷其路於是檄知環
州种世衡與知原州蔣偕共主其事世衡時卧病即日
起兵㑹偕於細腰使甲士晝夜築城先遣人以計欵夏
果不争又召三族酋長犒之諭以官築此城為汝禦冦
三族既出不意又亡夏援因遂服從城成而世衡卒世
衡在邉數年積榖通貨所至不煩縣官益兵増饋善撫
士卒病者遣一子專視其飲食湯劑以故得人死力及
卒羌酋朝夕臨者數日青澗及環人皆畫象祠之范仲
淹復檄蔣偕築堡大蟲巉堡未完而為明珠㓕臧伺間
邀擊偕輙從間道遁歸伏經畧使庭下請死王素將赦
其罪令復往畢功以自贖狄青曰偕輕而無謀往必更
敗素曰偕死則部署行矣青乃不敢言偕卒完所築堡
致其酋長而還　辛亥置保安鎮戎軍𣙜場　是嵗黎
州邛部川山前山後百蠻都鬼主牟黒來貢
慶厯五年春正月己巳三司言更造錫慶院乏財費多
而北使錫宴之所不可闕詔復以太學為錫慶院如故
别擇地建太學　甲戍以秘閣校理孫甫知鄧州先是
甫言陳執中不聼數請補外帝嘗問丁度用人以資與
才孰先度對曰承平宜用資邉事未平宜用才甫又劾
奏度所言葢自求大用請屬吏帝諭輔臣曰度在侍從
十五年數論天下事顧未嘗及私甫安從得是語度知
甫所奏誤力求與甫辨宰相杜衍以甫方使契丹寢其
奏度深銜之且指甫為衍門人及甫自契丹還亟命出
守度侍經筵嵗久帝每以學士呼之而不名嘗問蓍龜
占應之事乃對卜筮聖人之所為要之一技而已不若
以古之治亂為監也　罷河東陜西諸路招討使　乙
亥復置言事御史以殿中侍御史梅摯監察御史李京
為之唐制御史不專言職天禧初始置言事御史六員
其後久不除至是以諫官員不足復除之(宋御史臺中/丞㕔之南有)
(諌官御史㕔葢御/史得兼誎職也)　丙子契丹遣林牙耶律宗睦來告
討夏人回樞宻副使韓琦言朝廷已封冊夏國又契丹
以西征回來告當此之時若便謂太平無事則後必有
大憂者三若以前日之患而慮及經逺則後必有大利
者一請畧言之羌人以久絶在邉和市上下困乏故暫
就稱臣之虛名而嵗邀二十萬之厚賂及和市之利國
内充實一旦邉備少弛則必有窺覬關輔之心此臣所
謂後必有大憂者一也契丹逺伐不得志而還見朝廷
封冊曩霄其心必不樂臣恐異日更有邀求或請絶西
人之和以隳盟誓且河北兵驕不練忽爾奔衝則必震
動京師此臣所謂後必有大憂者二也又昔石晉假契
丹之力以得天下嵗才遺繒帛三十萬今朝廷嵗遺契
丹五十萬夏國二十萬使彼日以富强而國家取之於
民日以朘削不幸數乗水旱之災則患生腹心不獨在
二邉此臣所謂後必有大憂者三也昨契丹自恃盛彊
意欲平吞夏人倉卒興師反成敗衂豺虎之性切於復
讐自此必將交兵未已此誠中國之利朝廷養謀觀釁
之時也若能内輯綱紀外練將卒休息民力畜歛財用
以坐待其弊則幽薊靈夏之地一舉可圖此臣所謂後
必有大利者一也臣願陛下深思去大憂而取大利則
為天下之福　賜潤州草澤邵餗號冲素處士知州王
琪薦餗守道丘園素有節行故也餗上表固辭許之
乙酉以參知政事范仲淹知邠州兼陜西四路縁邉安
撫使樞宻副使富弼為京東西路安撫使知鄆州仲淹
弼既出使讒者益甚兩人在朝所施為亦稍沮止獨杜
衍左右之帝頗惑於讒言仲淹愈不自安因奏䟽乞罷
政事帝欲聼其請章得象曰仲淹素有虚名今一請遽
罷恐天下謂陛下輕絀賢臣不若且賜詔不允若仲淹
即有謝表則是挾詐要君乃可罷也帝從之仲淹果奉
表謝帝愈信得象言於是弼自河北還將及國門右正
言錢明逸希得象等意言弼更張綱紀紛擾國經凡所
推薦多挾朋黨心所愛者盡意主張不附己者力加排
斥傾朝共畏與仲淹同又言仲淹去年受命宣撫河東
陜西聞有詔戒勵朋黨心懼張露稱疾乞醫纔見朝廷
别無行遣遂拜章乞罷政事知邠州欲固己位以弭人
言欺詐之迹甚明乞早廢絀以安天下之心使姦詐不
敢效尤忠實得以自立䟽奏即降詔罷仲淹弼是夕并
鏁學士院草制罷淹而衍不知也自蘇舜欽等斥逐衍
迹頗危陳執中在中書又數與衍異議而蔡襄孫甫之
乞出也事下中書甫本衍所舉用於是中書共為奏言
諫院今闕人且留甫等供職既奏帝頷之衍退歸即召
吏出劄子令甫等供職衍及得象既署吏執劄子詣執
中執中不肯署曰向者上無明㫖當復奏何得遽爾吏
還白衍衍取劄子壊焚之執中因譛衍曰衍黨二人欲
其在諫院欺罔擅權及臣覺其情遂壊焚劄子以㓕迹
懐姦不忠帝入其言丙戍衍罷為尚書左丞知兖州制
辭畧曰自居鼎輔靡恊巖瞻頗彰朋比之風難處咨謀
之地顧羣議之莫遏豈舊勞之敢私學士承㫖丁度筆
也　樞宻使工部侍郎賈昌朝依前官平章事兼樞宻
使宣徽南院使兼樞宻副使王貽永為樞宻使資政殿
學士知鄆州宋庠參知政事帝既罷范仲淹問章得象
誰可代者得象薦庠弟祁帝雅意屬庠乃復召用之
以翰林學士權知開封府呉育龍圖閣直學士知延州
龎籍並為樞宻副使育初尹開封范仲淹在政府因白
事數與仲淹迕既而仲淹安撫河東有奏請多為當國
者所沮育獨取可行者固執行之　二月戊子朔分遣
内臣往諸路選汰羸兵諸州宣毅軍過三百人者無得
更募用韓琦議也　辛卯詔曰比京朝官因人保任始
得叙遷朕念亷士或不能以自進其罷之時監察御史
劉元瑜言近年考課之法自朝官至貟外郎郎中少卿
監須清望官五人保任方許磨勘適長奔競非所以養
士亷恥也望酌祖宗舊規别定可行之制故降是詔康
定初元瑜嘗言范仲淹以非罪貶既復天章閣待制宜
在右右尹洙余靖歐陽修皆坐朋黨斥逐此小人惡直
醜正也及仲淹迹危元瑜即希章得象陳執中意起奏
邸獄劾竄陸經又言前除夏竦為樞宻使諫臣數人摭
其舊過召至都門而罷之自兹以進退大臣為己任以
激訐隂私為忠直薦延輕薄列之館閣與相倡和扇為
朋比近除兩府出自聖斷中外相慶獨黨人以進用不
出於己議論譁然臣恐復被䟽罷矣前日孫甫薦葉清
臣毁丁度效此也磨勘保任之法實仲淹所建仲淹既
絀故元瑜亟奏罷之(考異元瑜傳云與靖等相失然不/載相失事大抵元瑜姦邪欲希合)
(求進爾與靖等未嘗相得何相失之有又云修靖深惡/之由是論者以為姦邪元瑜姦邪著矣豈必修靖惡之)
(然後論者以為姦邪史/臣於元瑜葢相假借爾)　知制誥余靖言臣伏覩近降
中書劄子今後臣僚奏薦子孫親屬内長子長孫皆不
拘年甲諸子諸孫須年十五已上弟姪等並須年二十
已上方得奏薦所奏親屬並須在五服内者竊以朝廷
推㤙延賞皆欲嗣續門户其有老登郎署晩得職司其
親子孫則限以年幼不得陳乞而乃旁蔭踈逺房從年
長之人則是舍親而用踈遺近而取逺殆非國家善善
及子孫之意臣親弟年已及格不礙新條但縁年老臣
僚不得䕃其親子孫旁奏踈屬於理不便伏乞特降指
揮令不拘年甲以廣賞延之典從之　壬辰夏國主曩
霄初遣丁努關聿則等來賀正旦自是嵗以為常時聿
則以留延州議事故後至　戊戍講詩起鷄鳴盡南山
篇先是講官不欲講新臺帝謂曾公亮曰朕思為君之
道善惡皆欲得聞况詩三百皆聖人所刪定義存勸戒
豈當有避乃命自今講讀經史毋得輙遺　以兵部貟
外郎兼侍御史知雜事趙及權判吏部流内銓初銓吏
匿員闕與選人為市及奏闕至即　之吏部牓闕自及
始　詔陜西河東經畧司夏國雖復稱臣其令邉臣益
練軍毋得輙弛邉備其城壘器甲逐季令轉運提㸃刑
獄司按察之從樞宻副使呉育言也　知制誥余靖言
昨聞西人與契丹約和尋復侵掠恐契丹兵忿不觧又
遣使來告西伐則將命者不絶蠧耗財用無有盡時臣
今奉使契丹欲先諭以元昊反覆小人其去就不足為
兩朝重輕設或攜叛亦是常事彼此只邉上關報更不
專遣使臣從之　乙巳以馬軍都虞候公𪠘為太學
庚戌御邇英閣進讀三朝經武聖畧出陣圖數本并陜
西僧所獻兵噐鐡渾撥以示講讀官　癸丑桂陽監言
唐和等復内冦
　
　
　
　
　
　
　
　
　
　
　
　
　
　資治通鑑後編卷五十六
