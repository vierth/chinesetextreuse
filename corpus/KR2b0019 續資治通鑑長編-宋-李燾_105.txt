
　續資治通鑑長編巻一百三
　　　　　　　　　　　　　宋　李燾　撰
　　仁宗
天聖三年春正月丙戌以刑部郎中龍圖閣待制滕渉
為右諫議大夫罷職知青州上謂輔臣曰青州大藩宜
遴揀牧守渉足以任此乎王欽若曰渉自先朝己任要
劇頃自三司副使擢居侍從今兹委寄必能上副聖選
也
戊子契丹遣宣徽南院使朔方節度使蕭從順樞宻直
學士給事中韓紹芳來賀長寜節見於崇政殿皇太后
垂簾置酒崇政殿遂燕崇政殿御史中丞薛奎館伴從
順欲請見且言南使至契丹者皆見太后而契丹使來
獨不得見奎折之曰皇太后垂簾聽政雖本朝羣臣亦
未嘗得見也從順乃已及辭從順有疾命宰臣王曾押
宴都亭馹從順問曾南朝毎降使車悉皆假攝何也曾
曰使者之任惟其人不以官之高下今二府八人六嘗
奉使惟其人不以官也從順默然(此據王曾言行/録稍刪潤之)既上
壽從順桀驁稱疾留館下不時發上遣使問勞挾太醫
診視相屬於道樞宻使曹利用請一切罷之從順知無
能為徐引去
辛卯長寜節近臣及契丹使初上皇太后夀於崇政殿
乙未開封府言長寜節請如乾元節度僧道三百八十
人詔止度三百人　涇原路總管司言總噶爾埒克遵乞給
俸錢詔渭州月給衣著五十匹茶五十斤
丙申録故宰相李昉從子宗謹宋琪孫從諤吕端孫詵
張齊賢孫襄畢士安孫從簡王旦孫靖並為試秘書省
校書郎參知政事李至孫復王沔孫慶孫温仲舒孫希
顔及武寜節度使同平章事陳洪進孫永丕翰林侍讀
學士禮部尚書邢昺孫處正禮部侍郎王丕孫説並試
將作監主簿時以郊祀推恩輔臣之後而丕家無子孫
在仕版者故以及之洪進昺例不當得議者以王欽若
報其私恩也
乙巳宗正寺請以皇后事迹編入玉牒從之
辛亥加贈皇后曽祖中書令郭崇為尚書令兼中書令
追封祖守璘及父允恭並為節度使母祖母曽祖母並
為國太夫人
壬子加贈皇太后兄贈侍中劉美為中書令追封嫂越
國太夫人錢氏為鄆國太夫人　廣州闕守上謂輔臣
曰此邦控制海外諸國寳貨所聚前為守者多不能稱
職今宜遴擇其人王欽若曰禮部郎中直史館陳從易
素有清節先朝累經任使臣等以為從易可從易時在
荆南
二月乙卯徙從易知廣州加太常少卿直昭文館　太
常博士臨河陳琰知夏津縣河北轉運使盧士倫曹利
用女壻也怙勢聽獄不以直訟者不已付琰評决琰直
之御史知雜事韓億聞其事奏為監察御史(琰與朱諫/並命諫事)
(不詳今但記/琰他倣之)
翰林學士權三司使李諮以其父兵部員外郎致仕文
㨗在鄉里春秋髙乞便郡就養上方委諮計事優詔不
許欲慰其思親之心戊午賜文㨗三品服　詔諸州司
士参軍李道宗等三十四人令吏部銓與注官舊制司
士参軍以年及格及負犯者為之謂之散参軍先是上
取特奏名舉人試藝稍優者補参軍其次與試銜及經
南郊試銜者已免選而道宗等反未得注官故有是命
庚申詔河北京東路於中等以上户以二税折科塞河
梢芟限今年十一月終輦至滑州　龜兹及甘州遣使
貢方物
辛酉試身言書判選人惠州軍事判官林冀等七人與
京官餘四十八人第遷如故事先是翰林學士晏殊等
以冀等名聞上問輔臣身言書判足以盡人才乎王欽
若對曰朝廷設此以旌别選人若四者悉有可采固宜
陞進也
乙丑右諌議大夫權御史中丞薛奎罷為集賢院學士
知并州或譛奎漏禁中語也既而秦州闕守上以奎屢
官西邊習其土風即改奎知秦州仍給集賢院學士見
俸秦州宿重兵兵費常不足奎務為儉約教民水種謹
商算歲終廩粟積者三百萬征算衍者三十萬覆民隱
田數千頃復得芻粟十餘萬　東上閤門使李昭慶避
皇太后祖諱更名昭亮然太后止令羣臣避父諱而近
戚多并祖諱避之
丙寅提㸃開封府界諸縣鎮公事屯田員外郎張嵩同
提㸃供備庫副使張君平並兼管勾開治溝洫河道事
仍詔開封應天府陳許徐宿亳曹單潁蔡等州及屬縣
親民官並帶開治溝洫河道事先是君平言今歲畿甸
雨澤均訴水災者猶及數萬户此積潦不洩州縣縱弛
之咎也今方治溝洫或令佐中徙任則後來者漫不知
緒何以集事請俟春料畢役許其去時單州碭山下地
汚下古河塞不通遂立法督令佐於是河將成又奏非
有司專其事後必復廢請本州縣長吏並兼溝洫河道
事府界提㸃謹察舉民訴水亟按視之詔皆從其請又
以左侍禁李守忠專管勾溝洫河道司
己巳詔真宗忌禁樂斷屠宰不視事前後各三日
癸酉詔國子監見刋印初學記六帖韻對等書皆抄集
小説無益學者罷之
三月丙子徙知河南府樞宻直學士陳堯佐知并州毎
汾水漲州人憂溺堯佐為築堤植柳數萬本作柳溪亭
民頼其利
戊寅詔陜西灾傷州軍持仗刼人倉廪非傷主者減死
刺配鄰州牢城非首謀者又減一等仍令長吏宻以詔
書從事自是諸路灾傷即降下有司敕而民飢盜取穀
食多䝉矜減頼以全活者甚衆
己卯幸後苑賞花釣魚遂燕太清樓輔臣宗室兩制雜
學士待制三司使副知雜御史三司判官開封府推官
館閣官節度使至刺史皆預焉
庚寅客省使康州防禦使李允則都大提舉内弓箭軍
器庫
己酉詔輔臣於崇政殿西廡觀孫奭講曲禮仍賜御書
古詩各一章　度支副使禮部員外郎蔡齊為起居舎
人刑部郎中直史館章得象為兵部郎中並知制誥初
召齊等試中書上閲其試文謂宰臣曰兩制詞臣以文
章為職業然須材識周敏操履端方乃可副朝廷中外
任使也王欽若等言齊及得象所長上始命之
夏四月壬子朔降詔恤刑先是中書請以例降詔上曰
比雖屢下約束州縣吏其能體朝廷欽卹之意乎王欽
若曰州縣不能盡得人然獄事至重諸路使者職在按
察其稽違者自當劾奏上曰如卿言甚善宜更以此意
丁寜申戒之
甲寅平羌縣尉鄭宗諤決杖配安州牢城宗諤受枉法
贓抵罪㑹赦當追官勒停上問輔臣曰縣尉月俸幾何
豈禄薄不足以自養耶王欽若曰俸雖不厚然亷士固
亦自守也故重懲之
已未賜輔臣御飛白書十軸仍刻石以賜近臣
壬戌契丹遣臨海軍節度使耶律守寜衛尉少卿劉四
端來賀乾元節
癸亥詔權停五月朔御殿先是禮部以故事請上問輔
臣曰此何禮也王欽若等曰月令五月之節天子居眀
堂太廟唐貞元初以隂氣始此故設君臣相見之儀然
近歲未嘗行也因罷之(更檢太宗廟説此朔/御殿非古也别修)
癸酉改漢州徳陽縣均渠鄉為太平鄉初邑民張勝家
析木有文曰天下太平因以獻故改之仍賜勝茶帛
丁丑詔三館所寫書萬七千六百巻藏太清樓初大中
祥符中火焚館閣書乃借太清樓書補寫既而本多損
蠧者因命别寫還之
庚辰三司言興州濟衆監舊鑄錢四鑪歲凡鑄五萬三
千貫比來民輸鐡不足而所鑄錢行川界有餘請權減
一鑪從之
是月以龍圖閣直學士刑部郎中劉曄知河南府曄先
代郡人後魏遷都因家河南唐末五代之亂衣冠舊族
多離去鄉里或爵命中絶而世系無所考惟劉氏自十
二代祖北齊中書侍郎環雋以下仕者相繼環雋生隋
大理卿坦坦生唐渝國公政㑹由政㑹至曄十一世皆
塟河南而世牒具存曄嘗權發遣開封府事獨召見太
后問曰知卿名族欲一見卿家譜恐與吾同宗也曄曰
不敢他日數問之曄無以對因為風眩仆而出乃免(曄/知)
(河南實録偶脱之据河南/志在此月因附見家譜事)　流内銓磨勘引對翰林侍
讀學士孫奭所舉滑州觀察判官董儲詔特與太子中
允儲進䇿名資序合入太常博士以歴任有過曽笞决
部民致死故令近下除改
五月癸未禮部言今年貢舉乞賜指揮上謂輔臣曰去
歲放及第人數不少然而覽其程試多未盡善今宜權
罷貢舉各令勵志修學王曽對曰前來逺方下第舉人
方到鄉里今若復許隨計何暇温習事業即降詔權罷
貢舉一年(五月二日癸/未此據㑹要)
己丑徙廣南宜州懐逺軍於江口寨以舊城多瘴癘而
江口可控扼安化蠻人出入故也上始疑徙軍勞民以
問輔臣王曽對曰比以轉運使所陳為未足信又使提
㸃刑獄官覆按而二司協言其便是可從也詔令徙之
庚寅御崇政殿録繫囚
癸巳幸南御莊觀刈麥聞民舎機杼聲召問之乃一貧
婦也因賜以茶帛諭輔臣曰其勤如此而不免於貧可
無恤哉
右正言孔延魯當遷官願不遷而為其父祠部郎中致
仕朂求三品服上曰子為父請可從也乙未以三品服
賜朂王欽若等曰延魯所陳足厚風俗陛下曲從其請
實資孝治也
己亥賜杭州隠士林逋粟帛兩浙轉運司又言逋有節
行居西湖二十餘年未嘗入城故也
辛丑贈安化節度使鄒國公允成卒癸卯以其兄齊州
防禦使允升為澶州觀察使封延安郡公允升念其弟
日夜悲哀上因諭輔臣曰楚王先帝同氣也寢疾歲乆
允升兄弟孝友如此宜特為進官以慰楚王之心故有
是命允升及允成皆元佐子也
己酉詔臣僚奏薦子弟並須言服紀親踈即不得奏無
服之親其冐奏者雖遇赦降不原初諌議大夫趙湘以
孫為子奏授京官已而自陳殿中侍御史李紘言湘若
不自陳則朝廷莫究其弊請條約之而降是詔(趙湘以/孫為子)
(事當/考詳)　中書言新授虢州團練使田敏差知隰州故事
防團刺史赴本任及知州無同判處並權置同判候差
朝臣及内職知州即省罷詔隰州權置同判
六月乙卯詔京朝官殿直至諸司使新除官及任親民
者並令隻日見謝辭其監當及短使許雙日於殿門外
見辭
丙辰降直昭文館陳從易為直史館集賢校理聶冠卿
李昭遘並落職先是從易等校太清樓所藏十代興亡
論字非舛誤而妄塗竄以為日課上因禁中覽之故及
於責冠卿新安人昭遘宗諤子也
辛酉知福州工部郎中陳絳奪兩官責授昭州團練副
使福建路提㸃刑獄勸農使侍御史王耿追一官並廣
南安置降知興化軍職方員外郎陳覃監潭州税尋又
責絳為藤州司馬覃追一官監柳州税太常博士同判
信州鞠詠同判邵州初絳與耿互奏不法覃先為勘官
詠繼覃而徃皆不得實及遣監察御史朱諌别鞫乃言
詠所鞫絳嘗受民通犀帯而估價不盡又覃以絳受民
真珠及僧銀而抑令司理參軍葉蓋承之言者以前貶
尚輕故絳與覃並再責并及詠焉耿初奏絳不法同提
㸃刑獄冦用和獨不言諫因以劾用和上既從諫言絀
用和仍謂輔臣曰諫有臺臣風采當記姓名後可用也
(絀冦用和實録無之今從寳訓魏泰載陳絳獄事比實/録差詳然以王耿為轉運使則誤矣且事多與實録不)
(合今不取/更當考之)
丙寅發運副使張綸請開真州長蘆口為河屬之江以
免舟楫漂失之患詔從之　令涇原路置堡寨五井川
以捍西冦仍自今有内附者非先陷蕃軍民邊吏毋得
受
環原州屬𦍑内冦癸酉命工部郎中龍圖閣待制范雍
為陜西縁邊體量安撫使客省副使曹儀副之先是知
環州翟繼恩擅配州界熟户和買糧草因縱人入諸族
帳催督𦍑人愚鄙初不知糧草數目催督者恣為奸欺
誅求數倍小不如意則鞭撻隨之由是諸族帳皆怨思
亂乆未能發也㑹涇州蕃部首領斯多倫有過逃去復
歸涇原都鈐轄周文質與部署王謙鈐轄史崇信共議
斬斯多倫且加凌遲諸族帳皆驚疑遂傳箭相結鈔掠
堡柵文質等與知渭州史洵美議放還質子招撫之更
擅治兵噐為攻討計賊益恐别部首領實布格又率其
族數千帳以叛環州諸族咸起應之大為邊患(翟繼恩/事據趙)
(珣聚米圖經實録㑹要國史並不載珣以斯多倫為撤/陁龍今從實録㑹要國史趙振傳以實布格為薛逋歌)
(與王博文傳不同今從博文傳亦見於實録而趙振則/實録無傳也凌遲斯多倫修治兵噐據㑹要實録但載)
(斬斯多倫及放還質子國史俱不載王博文/傳所稱曹瑋田敏治邉平冦事皆不合當考)
丙子改三司蠲納司為理欠司
秋七月庚辰朔詔荆湖客船載官糧者回日與免力勝
錢從發運司之請也發運使方仲筍副使張綸又言真
楚諸州運河冝作水閘石牎分水以溉民田詔漸為之
無遽猝擾農綸等訖成其役民甚便焉
辛巳知邵武軍職方員外郎吳植除名與上佐官安置
殿中丞余諤追一官勒停右侍禁鄭斌衙前編管初植
為新繁尉王欽若安撫西川嘗薦舉之於是植被疾懼
廢乃附諤黄金二十兩令納諸欽若求外徙諤未至植
又遣吏抵欽若第問訊語頗喧欽若知不可掩即捕送
開封府既又請付御史臺選中使監劾植初自言未嘗
納金反誣吏誤以問諤語逹欽若侍御史知雜事韓億
窮治乃得其實然金尚在諤處也斌以追植赴獄輙受
賕不即行故皆及於貶有詔撫慰欽若而億并案欽若
繆舉之罪詔釋不問時宰相晨朝集待漏院魯宗道視
欽若獨不語意象愠甚既明欲上馬忽有䑕突出頗惶
擾宗道曰汝猶敢出頭欽若甚媿焉
乙酉權御史臺推直官殿中丞程賁言轉官已三周年
審官院以為權差未罷不許考課引見詔與磨勘自今
在京差遣並準此
戊子環慶路鈐轄王懐信言蕃部威布等九百三十五
户内附
辛卯以環州洪徳寨主左侍禁閤門祇候趙振為内殿
崇班𦍑亂始作鈐轄王懐信分兵數千屬振游奕振屢
㨗從數十騎詣懐信遇賊十倍射殪數十餘悉追退走
而懐信與涇原都鈐轄周文質擁重兵逗遛大板寨不
即掩捕既逾月賊數萬衆復圍平逺及定邉合道石昌
等寨都監内殿崇班閤門祇候開封趙士隆龍衛右第
三軍都指揮使梧州刺史杜澄死焉振引兵由别道力
戰抵平逺寨奪取井泉七日夜率敢死士破圍斬首數
千級而諸將捄他寨亦盡力賊勢不敵乞兵於趙徳明
徳明守境不應乃請和西邉以平振歸信人也(杜澄不/見邑里)
(趙振本傳載振事差詳諸將捄他寨及賊求援於夏人/並畧今取振子珣所為聚米圖經注附益之庶知羌亂)
(始末振本傳及圖經並稱捄平逺寨而實録乃云捄洪/徳寨王博文傳屬羌實布格以族帳數千叛既又冦原)
(柳泉鎮環州鵓鴿泉寨梧州刺史杜澄内殿/崇班趙士隆戰沒寨名又與此不同當考)
乙未翰林學士承㫖李維為契丹妻蕭氏生辰使莊宅
副使張倫副之(張倫/未見)　詔諸路轉運司具所部知州同
判老疾不任事者以名聞
西邊屬𦍑冦亂既發兵撫遏上慮趙徳明以為疑庚子
詔諭徳明
辛丑詔環州蕃部内附者前後以萬計宜給土田處之
仍戒邊吏自今毋妄納降者
壬寅以前户部郎中夏竦起復知制誥竦才術過人然
急於進取喜交結任術數傾側反覆世目為奸邪嘗上
䟽乞與修真宗實録不報既而丁母憂潛至京師求起
復依内官張懐徳為内助而王欽若雅善竦因左右之
故有是命
丙午詔陜西邊户為𦍑所擾者蠲秋租復役二年從安
撫使范雍之請也　審官院言得益州路提㸃刑獄張
逸状先授太常博士改監察御史通及三年詔依例磨
勘
丁未荆湖北路轉運使孫冲言下溪州刺史彭儒猛攻
殺知忠彭州彭天綰其子儒素率其黨九十二人來歸
欲補儒素為復州都知兵馬使餘官並月給錢糧從之
忠彭州今忠順州也
八月辛亥知益州薛田言本州發解舉人自張詠以來
例給館券至京師今得三司移文乃責吏人償所給官
物恐非朝廷之意上曰漢貢士皆郡國續食今獨不能
行之逺方耶其令悉蠲之
丙辰賜涇原環慶路曾經戰守諸軍緡錢有差
戊午免忠州鹽井所增鹽及䕫州奉節巫山營田錢萬
州穀税錢初䕫州路提㸃刑獄盛京言忠州鹽井三場
歲出三十六萬一千四百餘斤近歲轉運司復增九萬
三千餘斤主者多至破産被繫而不能輸又奉節巫山
兩縣營田户元無實田自偽蜀時奸民詭冐以避徭役
其後負税逃死今猶以里胥代之萬州民糴穀而官乃
收税錢皆害於民者故悉除之京度之從兄也
東上閤門使㑹州刺史王遵度領皇城司遣卒刺事有
沈吉者告賈人張化等為契丹間諜即捕繫本司獄所連逮
甚衆命殿中侍御史李紘覆訊紘悉得其誣抵沈吉罪
辛酉降遵度為曹州都監時有奸人偽為皇城司刺事
卒恐民以取賕者權知開封府王臻募得其主名黜竄
三十餘人都下肅然
乙丑録趙士隆子滋三班奉職淳為借職湘為殿侍杜
澄子永徳為奉職永吉為殿侍
丙寅幸瑞聖園觀刈穀道燕從臣
李諮等既條上茶法利害朝廷亦牓諭商賈以推行不
變之意然論者猶爭言其不便辛未命翰林侍讀學士
孫奭知制誥夏竦同工部郎中盧士倫殿中侍御史王
碩如京使盧守懃再加詳定(實録但命奭竦二人此從/本志士倫是年三月以工)
(外判度勾尋改工中陜/漕十月以度勾為户副)　詔陜西旱災州軍免今年租
税
甲戌罷邵武軍歸化縣金場
乙亥貶涇原路都鈐轄左騏驥使惠州團練使入内副
都知周文質為右率府率衡州安置涇原路部署王謙
鈐轄史崇信並免劾差替知渭州馬洵美罰銅三十斤
徙别州先是遣太常博士張仲宣右侍禁閤門祇候丁
保衡就陜州鞫文質等獄具有司斷文質當徒二年半
公罪官減贖銅四十斤特命竄責之
丁丑鄜延路鈐轄司言修平川寨城降詔褒諭　河北
沿邊安撫司言近以奉職張可乆充廣信軍兵馬監押
竊縁本軍最處窮邊屯兵不少張可乆新自舉人得班
行不惟未諳邊事兼恐職卑難為彈壓管勾欲望於殿
直以上别選曽歴邉任監押者充詔可
九月庚辰朔以户部郎中知制誥夏竦為契丹生辰使
内殿承制閤門祇候史方副之度支副使兵部郎中姜
遵為正旦使内殿承制閤門祇候許懐信副之右正言
直史館張觀為契丹后正旦使東頭供奉宫閤門祇候
趙應副之專遣使賀契丹后正旦始此竦自言承皓與
契丹戰沒母䘮未期義不可行改命工部郎中龍圖閣
待制馬宗元　馬軍都虞候端州防禦使康繼英為涇
原路副都部署兼知渭州繼英以戎人雖内附而終蓄
奸謀乃大索其嘗反覆者悉蕩除之由是名振西邊(誅/鋤)
(反覆戎人恐不在此/年則此除名亦可削)　范雍等還自陜西言蕃部因罪
罰羊者舊皆輸錢五百比責使出羊而蕃部苦之自今
請復令輸錢其罪輕者約以漢法贖銅從之
辛巳降知石州洛苑使髙繼昇為洛苑副使先是延州
茭村族軍主李都哷等訴茭村廵檢李威眀葉所為不
法繼昇非所統輙受而行之有司議法當追一官勒停
上特寛之仍令知石州如故繼昇文岯子也　罷淮南
江浙都大提舉捉賊司
乙酉上諭輔臣曰毎遣中使徃名山洞府投龍簡如聞
多在僻逺其齎送祭醮之具頗以擾民自今其罷之
丙戌詔審官院自今見任并帯職京朝官磨勘並如景
徳四年七月敕施行其非時替移年限未及者並候四
周年與轉官先是京朝官代還無殿累者皆考課遷官
故景徳中詔須見任及三年以上者乃得引對天禧中
外任及三年以上者雖未到闕聽磨勘於是申明舊制
更立四年之限(實録云因以舊制申明按前此轉官止/限三年亦有不及三年者今别立四年)
(之限則是稍益舊制不獨申明矣又實録字或脱錯不/通參考㑹要稍刪之蓋天禧三年六月二十四日詔書)
(實録失/不載也)
庚寅右率府率衛州安置周文質除名白州編管涇原
路鈐轄内園使榮州刺史内侍押班王懐信除名連州
編管文質既逺貶而内侍張懐徳又以大板寨擁兵玩
㓂之状聞故與懐信再加竄　翰林學士權三司使李
諮數以疾求外補改樞宻直學士知洪州
丁酉詔閤門自今朝臣授外任已辭及代還未見並許
赴燕
乙巳詔司天監凡奏祥異自今並須據占書以聞時言
災變者多為怪迂誕妄之説故條約之
丙午詔龍竿城増置蕃落兵兩指揮靜邊寨揚博隆城
各一指揮　詔自今但係提㸃刑獄勾當不以官資並
許舉官
冬十月庚戌入内供奉官勾當御藥院張懐徳言體量
環慶路蕃官巡檢三班奉職遇埋殺牛犒蕃部𫝊箭欲
冦山外詔本路部署司察其巨猾者即加捕誅若事有
未便且取酋豪禁質之
乙卯涇原路鈐轄司言生户六族首領潘征等二千餘
帳内附詔補征本族軍主
庚申陜西轉運司言秦州蕃官軍主策拉等請於來逺
寨置佛寺以館徃來市馬人從之
辛酉翰林學士禮部侍郎晏殊為樞宻副使
庚午宰臣王欽若為譯經使唐譯經使以宰臣明佛學
者兼領之國朝翻譯經論初令朝官潤文及丁謂相始
置使而欽若乃因譯經僧法䕶等請為使議者非之
壬申(十月二十四/日此據㑹要)判國子監翰林侍讀學士孫奭龍圖
閣直學士馮元等奏近召河南縣主簿郭稹充直講敕
令發遣歸任所闕直講别舉官以聞臣等知稹文學優
長履行修謹欲徃任所且令在監分經講誦詔以稹為國學
説書仍令自今於參選人内保奏不得抽差見在任官
稹祥符人也
甲戌權知開封府王臻請委清望官於見任京朝官内
保舉進士出身曽歴親民者知畿内縣從之
十一月己卯朔禁定州嘉山樵采孫奭等言十三場茶
積未售六百一十三萬餘斤蓋許商人貼射則善茶皆
入商人其入官者皆粗惡不時故人莫肯售又園戸輸
歲課不足者使如商人入息而園戸皆細民貧弱力不
能給煩擾益甚又奸人倚貼射為名彊市盗販侵奪官
利其弊如此不可不革請罷貼射法官復給本錢市茶
而商人入錢以售茶者宜優之請凡入錢京師售海州
荆南茶者損為七萬七千售真州等四務十三場茶者
損為七萬一千皆有竒數入錢六務十三場者又第損
之給茶皆直十萬庚辰詔從奭等議自是河北入中復
用三説法舊給東南緡錢者以京師𣙜貨務錢償之(本/志)
(云十月遂罷貼射法/恐脱誤今從實錄)　初計置司議茶鹽利害因言解
州安邑兩池舊募商人售京西諸州鹽者入錢京師𣙜
貨務乾興元年歲入才二十三萬緡視天禧三年數損
十四萬請一切罷之專令入中並邊芻粟及為之増約
束防禁以絶販之弊於是復詔入錢京師從京師所便
(此據本志掇出附見志云乆之今改云於是更須/考詳或全取本志并就天聖八年十月聨書之)
辛巳詔凡配𨽻罪人自今並令長吏以下集㕔事録問
仍具案及所配地里逺近以聞其後以奏牘煩罷録案
止令以單狀上承進司既而又罷集問焉(罷集問乃四/年五月事今)
(依本志/附此)
前江都縣主簿王琪上疏陳十事曰復制科禁錦綺珠
具置營田立義倉減度僧罷鬻爵𣙜酤和糴行鄉飲籍
田復閱武之法興郡學令公卿子弟入國學置五經博
士進士專經上以琪學通世務特命試學士院甲申授
大理評事館閣校勘琪成都人也
辛卯襄州言漢水害民田詔蠲其租
丁酉詔晉絳陜解等州歲饑其令本路發廩穀以賑之
庚子以太常博士劉牧為屯田貟外郎權度支判官牧
善言邊事真宗時嘗獻陣圖兵略得見賜出身上知其
名於是通判定州召對便殿而命之(劉牧邑里及/賜出身當考)　同
知太常禮院陳詁言毎年季冬蜡百神于壇按蜡祭一
百九十二位而禮文乃載一百八十二位其五方田畯
五方郵表畷十位不載祝文竊恐開元以來年祀浸逺
有司失傳又郊祀正辭錄并司天監神位圖蜡祭猫虎
皆以虎為於莬蓋初避唐諱請自今復改作於莬為虎
及以五方田畯五方郵表畷載之祝文從之
司徒兼門下侍郎平章事冀國公王欽若既兼譯經使
始赴傳法院感疾亟歸車駕臨門賜白金五千兩戊申
卒皇太后臨奠出涕贈太師中書令諡文穆遣官䕶葬
事錄親屬及所親信二十餘人女壻大理評事張壊除
秘閣校理瓌洎孫也國朝以來宰相卹恩未有欽若比
者欽若狀貌短小項有附疣時人目為癭相智數過人
毎朝廷有所興造委曲遷就以申上意又性傾巧敢為
矯誕太后以先朝所寵異故復用之及呉植事敗太后
頗解體同列稍侵之欽若亦邑邑以歿(太后解體據温/公邑邑以歿據)
(江/氏)後有詔塑其像茅山列於僊官左正言劉隨言欽若
贓汚無忌憚考其實豈神僊也宜察其妄(晏殊作茅山/五雲觀記載)
(起觀事由/或可附此)
十二月壬子贈右侍禁閤門祇候王仁嶼為崇儀使初
仁嶼為歸峽岳鄂都巡檢使與蠻賊力戰以沒至是其
子化成乞贈官而中書以歲乆重於施行上曰死鋒鏑
之下人之所難豈可以歲月為限乎乃加贈之　于闐
和罕王遣使來貢方物
癸丑宰臣王曽加門下侍郎兼戸部尚書昭文館大學
士樞宻副使尚書右丞張知白加工部尚書平章事集
賢殿大學士樞宻使曹利用加司空甲寅樞宻副使張
士遜加左丞参知政事吕夷簡加禮部侍郎魯宗道加
給事中樞宻副使晏殊加刑部侍郎國朝故事叙班以
宰相為首親王次之使相又次之樞宻使雖檢校三師
兼侍中尚書中書令猶班宰相下咸平初曹彬以樞宻
副使兼侍中位戸部侍郎平章事李沆下循故事也乾
興初王曽由次相為㑹靈觀使曹利用由樞宻使領景
靈宫使時以宫觀使為重詔利用班曽上然議者深以
為非至是曽進昭文館大學士玉清昭應宫使同集殿
廬將告謝而利用猶欲班曽上閤門不敢裁帝與太后
坐承明殿乆至遣押班江徳明趣閤門閤門皇惑莫知
所出曽抗聲目吏曰但奏宰相王曽等告謝班既定利
用欝欝不平帝使張士遜慰曉之庚申詔宰臣樞宻使
叙班如故事而利用志驕尚居次相張知白上及聞召
張旻於河陽為樞宻使疑代已始悔懼焉(歐靖聖宋掇/遺云張知白)
(参知政事嘗言参政之名是貳彼相禮當降之毎乘馬/不入政事堂下國老閑談則以降為隆不入為直入未)
(知孰是據此讓曹利用班/在已上則歐靖蓋得之矣)　殿前副都指揮使振武節
度使楊崇勲嘗詣中書白事屬㣲雨新霽崇勲穿泥鞹
直登堦曽頷之不以常禮延坐崇勲退劾奏其失送宣
徽院問狀翌日對上請傳詔釋罪太后問其故曰崇勲
武夫不知朝廷之義舉劾者柄臣所以振紀綱寛釋者
人君所以示恩徳如此則仁愛歸於上而威令肅於下
矣
癸亥徙崖州司戸参軍丁謂為雷州司戸参軍謂家寓
洛陽嘗為書自克責叙國厚恩戒家人毋輙怨望遣人
致於西京留守劉曄祈付其家戒使者伺曄㑹衆僚時
達之曄得書不敢私即以聞上見之感惻故有是命謂
雅多智是猶出於揣摩也宰相言謂天下不容其罪而
竄之今不緣赦宥未可内徙上曰謂斥海上已數年欲
令生還嶺表耳(魏泰叙此事繆妄最甚今不取張唐英/所載差近之故正史循用然謂必不敢)
(上表特與其家人/書耳唐英亦誤)
乙丑淮南節度使檢校太師同平章事張是以前官充
樞宻使旻尋改名耆(歐陽修作晏殊墓碑云殊上/疏論旻不可為樞使當考)　保
大節度使錢惟演加同平章事判許州
癸酉契丹遣彰勝軍節度使蕭穆古潘州觀察使鄭文
囿來賀皇太后正旦遼使賀太后正旦始此
甲戌契丹遣右監門衛上將軍蕭從正右諫議大夫仇
道衡來賀正旦　詔自今轉運司及州府差官推勘磨
勘及勾當諸般公事如已請驛料添支者不得别給(㑹/要)
(十二/月事)
