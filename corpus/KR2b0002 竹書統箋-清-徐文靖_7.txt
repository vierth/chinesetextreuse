
　竹書綂箋卷四
　　　　　　　　　　翰林院檢討徐文靖撰
帝泄(箋按夏本紀帝/芒崩子帝泄立)
元年辛未帝即位
十二年殷侯子亥賓于有易有易殺而放之(箋按子亥/遷殷見世)
　(本据竹書則子亥為㝠子遷殷在夏后帝芬三十三/年至是三十八年矣山海經困民之國有人曰王亥)
　(托于有易河伯僕牛有易殺王亥取僕牛郭注云河/伯僕牛皆人姓名誤河伯伯爵前所云河伯洛伯是)
　(也僕牛地名也殷侯亥賓于有易托處于河伯僕牛/之地有易乃殺王亥取僕牛如文八年取武城昭八)
　(年取郠之例不得以河伯僕牛皆為人姓名也又困/民之國郭氏不注襄十四年傳若困民之主匱神乏)
　(祀社稷無主將安用之林唐翁注困民之主曰困/苦其民以主其國山海經困民之國當如是解)
十六年殷侯微以河伯之師伐有易殺其君綿臣(箋按/郭璞)
　(曰上甲微殷之賢王假師以義/伐罪故河伯不得不助滅之)
　殷侯子亥賓于有易而淫焉有易之君綿臣殺而放
　之故殷上甲微假師于河伯以伐有易滅之殺其君
　綿臣中葉衰而上甲微復興故殷人報焉(箋按前漢/書古今人)
　(表帝嚳妃簡逷生卨卨五世孫㝠㝠子垓師古曰垓/音該据竹書垓即亥也天問該秉季徳又作該是亥)
　(讀為垓也垓子微滅有易所以報父之讐也/國語曰上甲微能帥契者也故殷人報焉)
二十一年命畎夷白夷元夷風夷(闕/)　黄夷(箋按後漢/西𦍑𫝊昔)
　(夏后氏太康失國四夷背叛及后相即位乃征畎夷/七年然後來賓至于后泄始加爵命由是服從注引)
　(竹書紀年曰后泄二十一年命畎/夷白夷赤夷元夷風夷陽夷)
二十五年陟
帝不降(箋按夏本紀帝泄崩子/帝不降立世本作帝降)
元年己亥帝即位
六年伐九苑(箋按史記張良曰闗中北有胡苑之利索/隠曰苑馬牧也馬生于胡又按水經注苑)
　(川水出天水勇士縣之子城南山東北流歴子城川/苑川水又北入于海疑即為九苑之故地也捷録法)
　(原曰不降席崇最久九苑一役僅可稱述/葢不降自即位至陟年共六十九年也)
三十五年殷滅皮氏(箋按周左史戎夫記曰信不行義/不立則哲士陵君政而生亂皮氏)
　(以亡謂此也括地志絳州龍門縣/西一里八十步即古皮氏城也)
五十九年遜位于弟扄(箋按是年丁酉帝不/降遜位于弟帝扄)
帝扄(箋按夏本紀帝不降崩弟帝扄立今据竹/書不降讓位于弟後十年始崩是史誤也)
元年戊戌帝即位
十年帝不降陟(箋按是年/為丁未)
　三代之世内禪惟不降實有聖徳
十八年陟(箋按帝厪元年為己未則帝扄崩/年當是戊午十八疑二十之譌)
帝厪(箋按夏本紀帝/扄崩子帝厪立)
　一名𦙍甲
元年己未帝即位居西河(箋按河在冀州/之西曰西河)
四年作西音(箋按呂氏春秋曰殷整甲徙宅西河猶思/故處實始作為西音今据竹書殷王河亶)
　(甲名整自相遷囂無宅西河作西音之事惟夏后𦙍/甲即位元年居西河四年作西音而呂氏誤記殷整)
　(甲也梁劉勰文心雕龍夏甲嘆于東陽東音以/發殷整思于西河西音以興是又以不韋誤矣)
昆吾氏遷于許(附注己姓名樊封于衛夏衰為伯遷于/舊許○箋按郡國志濮陽古昆吾國左)
　(𫝊昭十二年楚靈王曰昔我皇祖伯父昆吾舊許是/宅是昆吾自衛而遷許也左𫝊許太岳之𦙍也杜注)
　(許神農之後堯四岳也迂齋云申吕齊許皆四岳後/堯譲許由即其一也堯典咨四岳汝能庸命㢲朕位)
　(是讓許由之實地理志潁川許縣故許國許後遷葉/又遷夷又遷析即白羽又遷容城故以潁川之許為)
　(舊許今開封府許州/即昆吾所遷地也)
八年天有妖孽十日竝出(箋按高士傳堯譲天下于許/由由曰十日竝出而爝火不)
　(熄其光也不亦難乎此葢以堯徳光被如十日竝照/所謂就之如日也世誤以堯時果有十日堯命羿射)
　(十日中其九妄矣觀竹書帝厪八年十日並出直以/妖孽書之豈堯時先有十日而不書乎其後桀二十)
　(九年兩日竝出漢書五行志周靈王時有黒如日者/五晉愍帝建興五年三日並照唐書突厥𫝊五日並)
　(出三月連明是/皆妖孽之類也)
其年陟(箋按帝厪元年己未八年陟則是内寅据孔甲/元年己巳則中間尚隔丁卯戊辰二嵗葢孔甲)
　(居喪三年而即/位也夏制皆然)
帝孔甲(箋按夏本紀帝厪崩/立帝不降之子孔甲)
元年乙巳帝即位居西河(箋按是己巳/云乙巳誤)
廢豕韋氏使劉累豢龍(箋按昭二十三年傳蔡墨對/魏獻子曰昔有飂叔安有裔)
　(子曰董父實甚好龍能求其耆欲以飲食之龍多歸/之乃擾畜龍以服事帝舜帝賜之姓曰董氏曰豢龍)
　(封諸􁀙川及夏后孔甲不能食而未獲豢龍氏陶唐/氏既衰其後有劉累學擾龍于豢龍氏以事孔甲能)
　(飲食之夏后嘉之賜氏曰御龍以更豕韋之後杜預/曰更代也以劉累代彭姓之豕韋鄭語曰鬷夷董姓)
　(祝融後王符曰鬷夷豢龍則夏滅之今平陽聞喜縣/有董澤一名豢龍池見昭二十九年𫝊路史堯長子)
　(監明早死封其子式于留/留累其後也以豢龍事夏)
三年王畋于萯山(箋按吕氏春秋曰夏孔甲遊于東陽/田于萯山天大風晦㝠孔甲迷惑入)
　(于民室郡國志泰山南城縣有/東陽城孔甲田于東陽萯山)
五年作東音(箋按吕氏春秋曰夏后氏孔/甲作破斧之歌實始為東音)
七年劉累遷于魯陽(箋按夏本紀劉累學擾龍以事孔/甲龍一雌死以食夏后夏后使求)
　(懼而遷去括地志劉累故城在洛州緱氏縣南五十/五里左𫝊曰遷于魯縣竹書曰遷于魯陽地理志南)
　(陽魯陽縣有魯山古魯縣御龍氏所遷續博物志劉/累遷魯立堯祠于山一綂志魯山在汝州魯山縣東)
　(一百八/十里)
　王好事鬼神肆行淫亂諸侯化之夏政始衰(箋按夏/本紀孔)
　(甲立好方鬼/神事淫亂)田于東陽萯山天大風晦盲孔甲迷惑入
　于民室(箋按山海經和山上無草木而多瑶碧實惟/河之九都神泰逄司之是好居于負山之陽)
　主人方乳或曰后來見良日也之子必大吉或又曰
　不勝也之子必有殃孔甲聞之曰以為余一人子夫
　誰殃之乃取其子以歸既長為斧所戕乃作破斧之
　歌是為東音劉累所畜龍一雌死潛醢以食夏后饗
　之既而使求之懼而遷于魯陽其後為范氏(箋按左/𫝊襄二)
　(十四年范宣子曰昔匄之祖自虞以上為陶唐氏在/夏為御龍氏在商為豕韋氏在周為唐杜氏晉主夏)
　(盟為范氏括地圖曰夏徳盛二龍降之禹使/范氏御之而行葢因宣子之言而推原之也)
九年陟(箋按劉向列仙𫝊師門能使火為夏孔甲龍師/孔甲不能修其心意殺而埋之野外一旦風雨)
　(迎之訖則山木皆燔孔甲祠而禱之未還而道死又/按陶𢎞景刀劍録云夏孔甲在位四十年以八年九)
　(月嵗次甲辰采牛首山鐵鑄劍一銘曰甲据竹書則/孔甲八年乃壬子非甲辰又在位九年而陟無四十)
　(年/)
殷侯復歸于商丘(箋按上甲微以帝芒三十三年遷殷/至孔甲九年凡一百三十五年復歸)
　(商丘計下距湯之居亳僅二十五年則此/復歸商丘者當是湯祖父主壬及主癸也)
帝昊(箋按夏本紀孔/甲崩子帝臯立)
　昊一作臯
元年庚辰帝即位
使豕韋氏復國(附注夏衰昆吾豕韋相繼為伯○箋按/孔甲元年廢豕韋氏至是復之郡國志)
　(東郡白馬縣有韋城古豕韋/氏之國葢彭姓之豕韋也)
三年陟(箋按僖三十二年傳蹇叔曰崤有二陵焉其/南陵夏后臯之墓也杜注臯夏桀之祖父)
帝發(箋按夏本紀帝臯崩子帝𤼵立索/隠按世本帝臯生𤼵及桀與此異)
　一名后敬或曰發恵
元年乙酉帝即位
諸侯賔于王門再保墉(箋按王門當作玉門昭十八年/𫝊鄭祈于四鄘杜注鄘城也爾)
　(雅墻謂之墉釋名曰墉容也所以隠蔽形容也尚書/大𫝊曰天子賁庸鄭康成注賁大也言大墻正直也)
　(家語曰孔子觀四門之墉是有一門即有一門之墉/也史記項羽紀成臯北門徐廣曰成臯北門曰玉門)
　(後漢東夷𫝊夏后太康失徳夷人始畔自少康已後/世服王化遂賔于玉門獻其樂舞今按竹書帝𤼵崩)
　(桀即位居斟尋則斟尋在河南時帝𤼵必先居河南/之地桀因居之去成臯不逺是諸侯賔于玉門當即)
　(此也月令注都/邑之城曰保)
㑹子上池(箋按㑹于池水之上曰上池猶/郡在洛水之上則曰上洛是也)
諸夷入舞(箋按孝經緯曰東夷之樂曰韎南夷之樂曰/任西夷之樂曰侏離北夷之樂曰禁五經通)
　(義曰舞四夷之樂明徳澤廣被四表也東夷之樂持/矛舞助時之生南夷之樂持羽舞助時之養賈公彦)
　(周禮疏曰凡舞夷樂者皆門外為之此/言諸夷入舞者不知其舞于門外否也)
七年陟泰山震(箋按秦岱也王者更姓改物有事于泰/山所以著代也泰山震則將有代起而)
　(王者此/其兆也)
帝癸(箋按夏本紀帝𤼵/崩子帝履癸立)
　一名桀
元年壬辰帝即位居斟鄩(箋按括地志故鄩城在洛/州鞏縣西南五十八里葢)
　(桀所居也國䇿吴起對魏武侯曰夏桀之居/左河濟右泰華伊闕在其南羊腸在其北)
三年築傾宮(箋按淮南墬形訓傾宫旋室高誘曰傾宮/宮滿一頃旋以琁玉飾宮也左思吴都賦)
　(思比屋于傾宮畢結瑶而構瓊劉淵林注曰汲郡地/中古文冊書曰桀築傾宫飾瑶䑓紂作瓊室立玉門)
毁容臺(箋按周紀表商容之閭鄭康成曰商家樂官知/禮容所以禮署稱容臺儒林𫝊孝文帝時徐生)
　(以容為禮官大夫是也/桀毁容臺則禮樂廢矣)
畎夷入于岐以叛(箋按畎音犬韋昭曰春秋以/為犬戎小顔曰即昆夷也)
六年岐踵戎來賓(箋按岐一作跂淮南墬形訓有跂踵/民高誘注跂踵踵不至地以五指行)
　(呂氏春秋富染篇夏桀染于羊辛岐踵戎是也大荒/北經曰跂踵國在拘纓東其為人大両足亦大一曰)
　(大踵郭璞曰其人行脚跟不着地也孝經鈎命決曰/焦僥跂踵重譯欵塞也又按山海經曰流沙行五百)
　(里有山曰跂踵之山或/即為跂踵國故地也)
十年五星錯行(箋按漢志曰嵗星曰東方春木於人五/常仁也五事貌也仁虧貌失逆春令傷)
　(木氣罰見嵗星熒惑曰南方夏火禮也視也禮虧視/失逆夏令傷火氣罰見熒惑太白曰西方秋金義也)
　(言也義虧言失逆秋令傷金氣罰見太白辰星曰北/方冬水知也聽也知虧聽失逆冬令傷水氣罰見辰)
　(星填星曰中央季夏土信也思心也仁義禮知以信/為主貌言視聽以心為主故四星皆失填星乃為之)
　(動易緯河圖曰日月五星同道起牽牛女虚危室壁/奎婁胃昴皆行其南九尺畢北七尺觜參北一丈三)
　(尺貫東井出鬼南六尺柳北六尺出星張翼北一丈/三尺軫北三尺貫角亢出氐南二尺出房左右股間)
　(出心北四尺出尾北九尺出箕北六尺貫南斗復至/牛此日月五星所行之常道也荆州占曰五星者五)
　(行之精也王者施恩布徳正直清虚則五星順度出/入應時人君無徳逺君子近小人則五星逆行變色)
　(出入/不時)
夜中星隕如雨(箋按春秋莊公七年夏四月辛卯夜中/星霣如雨公羊𫝊曰如雨者非雨也非)
　(雨則曷為謂之如雨不修春秋曰雨星不及地尺而/復君子修之曰星隕如雨竹書夏桀十年星隕如雨)
　(者紀年法/春秋文也)
地震(箋按周語曰夫天地之氣陽伏而不/能出隂廹而不能烝如是有地震)
伊洛竭(箋按伯陽甫曰昔伊洛竭而夏亡韋昭曰禹都/陽城伊洛所近謂此也余謂桀居斟尋在鞏洛)
　(則伊洛最近何必逺追神禹/乎又禹避丹朱陽城非都也)
十一年㑹諸侯于仍有緡氏逃歸遂滅有緡(箋按昭四/年𫝊椒舉)
　(曰夏桀為仍之㑹有緡叛之山海經季釐之國有緡/淵韓非子桀為有戎之㑹而有緡叛之戎當是仍之)
　(譌春秋僖二十三年齊侯伐宋圍緡杜注緡宋邑高/平昌邑縣東南有東緡郡國志山陽東緡縣春秋時)
　(曰/緡)
十三年遷于河南(箋按周書度邑篇武王曰吾將因有/夏之居南望過于三塗北詹有河是)
　(在大河/之南也)
初作輦(箋按爾雅徒御不驚輦者也郭璞曰徒輓輦車/後漢隂就外戚驕貴井丹譏之曰昔桀乘人車)
　(豈此耶又周禮鄉師之職大軍旅㑹同正治其徒役/與其輂輦鄭注曰輂駕馬輦人輓行司馬法曰夏后)
　(氏謂輦曰余車殷曰胡奴車周曰輜輦夏后氏二十/人而輦殷十八人而輦周十五人而輦通典曰夏后)
　(氏末代制/輦是也)
十四年扁帥師伐岷山(附注一作山民○箋按楚辭天/問曰桀伐䝉山何所得焉王逸)
　(注曰蒙山國名也言夏桀征伐蒙山之國而得妹嬉/也今据竹書桀伐岷山即蒙山也岷山女桀二人曰)
　(琬曰琰非妹嬉也妹嬉有施/氏女非岷山也逸注並誤)
　桀命扁伐山民山民女于桀二人曰琬曰琰后愛二
　人女無子焉斵其名于苕華之玉苕是琬華是琰(箋/按)
　(歐陽詢藝文𩔖聚引紀年曰桀伐珉山珉山莊王女/于桀二女曰琬曰琰今本竹書無莊王事知遺佚多)
　(矣/)而棄其元妃于洛曰妹喜(箋按國語曰昔夏桀伐/有施有施人以妹喜女)
　(焉注有施/嬉姓之國)于傾宮飾瑶臺居之(箋按天問曰妹嬉何/肆湯何殛焉似亦以)
　(妹嬉見棄為問又列女𫝊曰夏桀既棄禮義滛于婦/人求四方美女積之後宫作瀾漫之樂則琬琰亦其)
　(一也又按管子地數篇曰女華者桀之所愛也曲逆/者桀之所善也湯皆事之以千金女華即女琰也以)
　(刻于華曰女華又按國語曰末喜與伊尹比而亡夏/樂府折楊柳行曰未喜殺龍逢桀放于鳴條甚其罪)
　(耳王弇州四部稿曰竹書紀年桀棄其元妃于洛曰/妹喜氏則妹嬉以棄而亡國非以嬖而亡國也据此)
　(則與桀奔南巢者疑為琬琰而非妹喜也淮南子曰/湯放桀于歴山與妹喜同舟浮江奔南巢之山未足)
　(据/也)
十五年商侯履遷于亳(附注成湯元年○箋按孔甲九/年殷侯復歸于商丘至此又自)
　(商丘而遷亳湯居/亳與葛為鄰者也)
十七年商使伊尹來朝(箋按孫子兵書云伊尹名摰呂/氏春秋本味篇有侁氏女子採)
　(桑得嬰兒于空桑之中獻之其君其君令烰人養之/長而賢湯聞伊尹使人請之有侁氏有侁氏不可湯)
　(於是請取妻為婚有侁氏喜甚以伊尹為媵送女湯/得伊尹袚之于廟明日朝而見之說湯以至味高誘)
　(曰烰猶庖也一綂志空桑城在陳留縣南/一十五里帝王世紀云伊尹生于空桑)
二十年伊尹歸于商及汝鳩汝方會于北門(箋按書叙/曰伊尹去)
　(亳適夏既醜有夏復歸于亳入自北門乃遇汝鳩汝/方孔𫝊曰鳩方二人湯賢臣又焦氏筆乘曰媵説文)
　(送也史載湯壻有莘以伊尹為媵送女故稱有莘媵/臣楚辭魚鱗鱗兮媵予爾雅亦云媵將送也然則世)
　(以媵臣為賤者非也葢彼有迎此有送春秋如齊逆/女者迎也此以伊尹為媵者送也胡𫝊引公羊三國)
　(來媵以為媵妾者非也若以為媵妾魚鱗鱗兮媵予/亦可為妾乎後漢書馮衍顯志賦曰昔伊尹之干湯)
　(兮七十説而乃信太子賢注曰伊摰負鼎爼以干湯/七十説而乃信謂年七十説湯乃得信也信音申)
二十一年商師征有洛克之(箋按周左史戎夫記曰昔/有洛氏宫室無常池囿廣)
　(大工巧日進民不得休農失其時/饑饉無食成湯伐之有洛以亡)
遂征荆荆降(箋按商頌曰維汝荆楚居國南鄉在昔成/湯自彼氐𦍑莫敢不來享莫敢不來王是)
　(也/)
二十二年商侯履來朝命囚履于夏臺(箋按夏本紀桀/乃召湯而囚之)
　(夏臺索𨼆曰獄名夏曰夏臺皇甫謐曰地在陽翟是/也太公金匱曰桀怒湯以諛臣趙梁計召而囚之鈞)
　(臺置之重泉杜預左𫝊注河南陽翟有鈞臺陂一綂/志夏臺在河南鞏縣西南即夏桀囚湯處是重泉亦)
　(即夏臺之土室也楚辭天問曰湯出重泉夫何辠尤/不勝心伐帝誰使挑之朱子集注曰重泉地名在左)
　(馮翊史記所謂夏臺也然漢馮翊重泉縣今在西安/府華州蒲城縣東南四十五里秦本紀簡公六年塹)
　(洛城重泉者也安得一之洪興祖/楚辭補注亦以為馮翊重泉皆誤)
二十三年釋商侯履諸侯遂賔于商(箋按帝王世紀曰/夏桀無道辠諫者)
　(湯使人哭之桀囚湯使于夏臺而後釋之諸侯由是/咸叛桀附湯同日供職者五百國三年而天下咸服)
二十六年商滅溫(箋按括地志故温城在/懷州温縣西三十里)
二十八年昆吾氏伐商(箋按郡國志東郡濮陽古昆吾/國鄭語史伯曰己姓昆吾則商)
　(滅之是也前漢書古今人表有昆吾師古曰姒姓國/也帝王世紀曰河東安邑縣有昆吾亭疑此伐商者)
　(乃姒姓之昆吾與桀同姓故因為桀/而伐商非必定是濮陽之昆吾也)
商㑹諸侯于景亳(箋按昭四年𫝊椒舉曰商湯有景亳/之命郡國志梁國䝉縣劉昭注引帝)
　(王世紀曰有北亳即景亳湯所/盟處又按有景山故名景亳)
遂征韋商師取韋(箋按郡國志東郡白馬縣有韋鄉鄭/語史伯曰彭姓豕韋則商滅之又按)
　(古今人表有/劉姓豕韋)
遂征顧(箋按古今人表有鼔師古曰即顧國也史記索/隠曰郡國志顧在東郡廪丘縣北今曰顧城春)
　(秋哀二十一年公及齊/侯盟于顧即是城也)
太史令終古出奔商(箋按姓氏譜紂行亂政三旬不朝/終古執圖法泣諫不聽先奔于商)
　(三年而桀乃亡淮南汜論訓夫/夏之將亡太史令終古即奔商)
二十九年商師取顧(箋按詩韋顧既伐是/湯先取韋後取顧也)
三日竝出(箋按三當作二孝經緯曰夏時兩日並出䜟/曰桀無道兩日照荆州占曰兩日以上出天)
　(下有灾夏以兩日亡京氏/曰兩日並出天下争王)
費伯昌出奔商(箋按夏后啓二年費侯伯益出就國此/費伯葢其後也王充論衡曰桀無道兩)
　(日並照在東者將起在西者將滅費昌問馮夷曰何/者為殷何者為夏馮夷曰西夏也東殷也於是費昌)
　(徙族/歸殷)
冬十月鑿山穿陵以通于河(箋按通志曰桀鑿山穿陵/以通于河諫者曰洩天氣)
　(𤼵地藏天子失道後必有敗/桀殺之耆老或諫桀又殺之)
三十年瞿山崩(箋按通志曰瞿山崩為大澤水/深九尺山覆于谷下反在上)
殺其大夫闗龍逢(箋按通志曰桀有暴臣于辛陵轢諸/侯諛臣左師曹觸龍䜛賊忠良闗龍)
　(逢引黄圖以諫曰古之人君愛民節用享國之日長/今君用財若無窮殺人若弗勝亡無日矣立而不去)
　(桀曰子又妖言矣於/是焚黄圗殺龍逢)
商師征昆吾(箋按桀二十八年昆吾伐商商/既征韋又征顧至是遂征昆吾)
冬聆隧災(箋按聆當作耹音琴周語内史過曰商之亡/也回禄信于耹隧韋昭曰回禄火神再宿曰)
　(信/)
三十一年商自陑征夏邑(箋按書叙曰伊尹相湯伐桀/升自陑遂與戰于鳴條之野)
　(作湯誓孔𫝊曰夏都安邑湯升道/從陑出其不意陑在河曲之南)
克昆吾(箋按昭十八年𫝊二月乙卯周毛得殺毛伯過/萇𢎞曰毛得必亡是昆吾稔之日也詩長𤼵疏)
　(曰言昆吾以/乙卯日亡也)
大雷雨戰于鳴條(箋按括地志高涯原在蒲州安邑縣/北三十里南阪口即古鳴條陌也鳴)
　(條戰地在安邑西皇甫謐按伊訓曰造攻自鳴條朕/哉自亳今安邑見有鳴條陌昆吾亭左氏以為昆吾)
　(同以乙卯日亡韋顧亦爾故詩曰韋顧既伐昆吾夏/桀於左氏昆吾在衛乃在濮陽不得與桀異處同日)
　(而亡明昆吾亦來安邑欲以衛桀故同日亡而安邑/有其亭也今据古今人表有姒姓昆吾或在鳴條則)
　(昆吾以乙卯亡未必/即濮陽之昆吾也)
夏師敗績(箋按秦本紀若木元孫費昌當夏桀之/世去夏歸商為湯御以敗桀于鳴條)
桀出奔三朡(箋按郡國志濟隂/定陶縣有三朡亭)
商師征三朡(箋按書叙曰湯伐三朡俘厥寳玉誼伯/仲伯作典寳孔𫝊曰二臣作典寳一篇)
戰于郕(箋按吕氏春秋簡選篇殷湯良車七十乘必死/六千人以戊子戰于郕遂禽移大犧誘注曰桀)
　(多力能推大犧因以為號而禽克之又按郡國志/濟隂成縣本國左𫝊杜預注東平剛父縣有郕鄉)
獲桀于焦門(箋按淮南主術訓桀之力制觡伸鉤索鐵/歙金然湯革車三百乘困之鳴條擒之焦)
　(門高誘曰焦或作巢一綂志巢湖在巢縣西十五里/一名焦湖周圍四百餘里据此則焦門當即是巢門)
　(也/)
放之于南巢(箋按周書殷祝解湯將放桀于中野士民/聞湯在野皆委貨扶老攜幼奔國中虛桀)
　(與其屬五百人南徙千里止于不齊民往奔湯于中/野桀與其屬五百人徙于魯魯士民復奔湯桀與五)
　(百人去居孔晁注不齊魯地名居南巢之地名地理/志居巢縣屬廬江通鑑注廬江六縣有居巢城桀奔)
　(此因以放之隋煬帝大業十年二月詔曰黄帝五十/二戰成湯二十七征方乃徳施諸侯令行天下帝王)
　(世紀曰成湯凡二十/七征而徳施于諸侯)
　自禹至桀十七世有王與無王用嵗四百七十一年
　(起壬子終壬戌○箋按帝王世紀自禹至桀并數有/窮凡十九王合四百三十二年世史始禹甲戌終桀)
　(甲午共四百四十一年葉史始禹丙子終桀甲午共/四百三十九年今据竹書羿浞不在王數凡十有七)
　(王用嵗四百/七十一年)
　
　
　
　
　
　竹書綂箋卷四
