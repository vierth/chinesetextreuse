
　資治通鑑後編卷五十一
　　　　　　　　　　　刑部尚書徐乾學撰
　宋紀五十一(起𤣥黓敦牂七月/盡十二月凡六月)
　　仁宗體天法道極功全徳神文聖武睿哲明孝皇
　　帝
慶厯二年秋七月壬寅朔知諌院張方平言朝廷政令
之所出在中書若樞宻院則古無有也盖起於後唐權
宜之制而事柄遂與中書均分軍民為二體别文武為
兩途為政多門自古所患今朝綱四弛邉事日生二府
之中豈盡才猷之士臣向嘗面論之請於外擇人陛下
以為疆事未寧邉臣無功豈當遽召而用之審如聖意
則所用者不過燕安朝路容身養望者耳若然則勞臣
益解體武士益離心矣陛下試思臣前議斷自淵衷特
廢樞宻院或重於改為則請併本院職事於中書其見
任樞宻使副不才者罷之諸房吏史且皆如舊亦足以
一政事之本通賞罰之權省冗濫之費塞僥幸之望不
報　丙午樞宻副使任布罷知河陽布任樞宻純約自
守無所補然數與宰相吕夷簡忤夷簡惡之布長子遜
素狂愚夷簡知之乃怵使言事許以諫官遜即上書歴
詆執政大臣且斥布不才布見其書匿之夷簡又趣遜
以上書遜復上書罪匿者帝問知匿者乃布也布謝臣
子少有心疾其言悖謬懼辱朝廷故不敢宣布侍御史
魚周詢因劾奏布不才之甚其子具知布遂罷去遜尚
留京師望除諫官夷簡尋以他事黜之議者謂周詢引
遜語逐其父為不知體云　戊午以右僕射平章事吕
夷簡判樞宻院户部侍郎平章事章得象兼樞宻使加
樞宻使晏殊同平章事初富弼建議宰相兼權樞宻使
帝曰軍國之務當悉歸中書樞宻非古官然未欲遽廢
故止令中書同議樞宻院事及張方平請廢樞宻院帝
乃追用弼議特降制命夷簡判院事而得象兼使殊加
同平章事使如故　初富弼張茂實以結昏及增嵗幣
二事往報契丹惟所擇弼等至劉六符言北朝皇帝堅
欲割地弼曰此必志在敗盟假此為名南朝有横戈相
待耳六符曰若南朝堅執則事安得濟弼曰北朝無故
求割地南朝不即發兵拒却而遣使好辭更議嫁女益
歳幣猶不従此豈南朝堅執乎及見契丹主弼曰兩朝
人主父子繼好垂四十年一旦忽求割地何也契丹主
曰南朝違約塞雁門增塘水治城隍籍民兵此何意也
羣臣競請舉兵而寡人以為不若遣使求闗南故地求
而不得舉兵未晚也弼曰北朝忘章聖皇帝之大徳乎
澶淵之役茍従諸將言北兵無得脱者且北朝與中國
通好則人主專其利而臣下無所獲若用兵則利歸臣
下而人主任其禍故勸用兵者皆為其身謀非國計也
契丹主驚曰何謂也弼曰晉高祖欺天叛君求助於北
末帝昏亂神人棄之是時中國狹小上下離叛故契丹
全師獨克雖鹵獲金幣充牣諸臣之家而壯士健馬物
故太半此誰任其禍者今中國提封萬里所在精兵以
萬計法令修明上下一心北朝欲用兵能保其必勝乎
曰不能弼曰勝負未可知就使其勝所亡士馬羣臣當
之歟抑人主當之歟若通好不絶歳幣盡歸人主羣臣
何利焉契丹主大悟首肯者久之(考異李燾曰自北朝/忘章聖皇帝之大徳)
(以下至此並據神宗實録朱本盖朱本用蘇軾所作神/道碑墨本乃無之范純仁行狀及弼奉使語録亦無神)
(道碑必有所據不知墨本何故不載此也按奉使必有/别録弼前奉使未見别録恐神道碑朱史所載弼語在)
(别録當/考求之)弼又曰塞雁門者以備元昊也塘水始於何承
矩事在通好前地卑水聚勢不得不增城隍皆修舊民
兵亦舊籍特補其闕耳非違約也契丹主曰微卿言不
知其詳然寡人所欲得者祖宗故地耳弼曰晉高祖以
盧龍一道賂契丹周世宗復伐取關南皆異代事宋興
已九十年若各欲求異代故地豈北朝之利乎契丹主
無言徐曰元昊稱藩尚主南朝伐之不先告我何也弼
曰北朝向伐高麗黑水豈嘗報南朝乎天子令臣致意
於陛下曰向不知元昊與弟通姻以其負恩擾邊故討
之而弟有煩言今擊之則傷兄弟之情不擊則不忍坐
視吏民之死不知弟何以處之契丹主顧其臣北語良
久乃曰元昊為冦豈可使南朝不擊乎既退六符謂弼
曰吾主恥受金帛堅欲十縣如何弼曰南朝皇帝嘗言
朕為人子孫豈敢妄以祖宗故地與人昔澶淵白刃相
向章聖尚不與昭聖關南豈今日而肯割地乎且北朝
欲得十縣不過利其租賦耳今以金帛代之亦足坐資
國用朕念兩國生民不欲使之肝腦塗地不愛金帛以
徇北朝之欲若北朝必欲得地是志在背盟棄好朕獨
能避用兵耶澶淵之盟天地神祇實共臨之今北朝先
發兵端過不在朕天地鬼神其可欺乎六符謂其介曰
南朝皇帝存心如此大善當共奏使兩主意通翌日契
丹主召弼同獵引弼馬自近問所欲言弼曰南朝惟欲
歡好之久耳契丹主曰我得地則歡好可久弼曰南朝
皇帝遣臣聞於陛下曰北朝欲得祖宗故地南朝亦豈
肯失祖宗故地耶且北朝既以得地為榮則南朝必以
失地為辱矣兄弟之國豈可使一榮一辱哉朕非忘燕
薊舊封亦安可復理此事正應彼此自諭耳退而六符
謂弼曰皇帝聞公榮辱之言意甚感悟然金帛必不欲
取惟結昏可議耳弼曰結昏易以生釁况夫婦情好難
必人命修短或異則所託不堅不若增金帛之便也六
符曰南朝皇帝必自有女弼曰帝女才四歳成昏須在
十餘年後雖允寧女成昏亦在四五年後今欲釋目前
之疑豈可待哉弼揣契丹欲昏意在多得金帛因曰南
朝嫁公主故事資送不過十萬緡耳由是契丹結昏之
意緩且諭弼還弼曰二議未決安敢徒還願留畢議契
丹主曰竢卿再至當擇一事受之宜遂以誓書來也弼
還奏復授弼吏部郎中樞宻直學士又辭不受癸亥弼
與茂實再以二事往於是吕夷簡傳帝㫖令弼草答契
丹書并誓書凡為國書二誓書三議昏則無金帛若契
丹能令夏國復納欵則歳增金帛二十萬否則十萬弼
奏於誓書内增三事一兩界塘淀毋得開展二各不得
無故添屯兵馬三不得停留逃亡諸色人弼因請録副
以行中使夜賫誓書五函并副追及弼於武强授之弼
行至樂壽自念所增三事皆契丹前約萬一書詞異同
則彼必疑吾事敗矣乃宻啓副封觀之果如所料即奏
疏待報又遣其屬宋誠蔡挺詣中書白執政帝欲知北
事亟召挺對便殿乃詔弼三事但可口陳弼知此謀必
執政欲變己所與北朝初議者乃以禮物屬茂實疾馳
至京師日欲晡叩閤門求對閤門吏拘以舊制當先進
名對仍翌日弼責之遂急奏得入見曰執政固為此欲
致臣於死臣死不足惜奈國事何帝急召吕夷簡等問
之夷簡従容曰此誤耳當改正弼語益侵夷簡晏殊言
夷簡决不為此直恐誤耳弼怒曰殊姦邪黨夷簡以欺
陛下遂詔王拱辰易書其夕弼宿學士院明日乃行
八月甲申白氣貫北斗　戊子出内藏庫緡錢十萬修
北京行宫時任中師奏行宫大抵摧圯請更修之帝令
創修寢殿及角樓餘皆完補而已其自京至徳清軍行
宫館驛廨舍亦量加葺治　九月辛丑朔以太常博士
陽翟孫甫為秘閣校理樞宻副使杜衍所薦也初衍守
京兆辟甫知府司録事吏職纎末皆倚辦甫曰待我以
此可以去矣衍聞之不復以小事屬甫衍與語必引經
以對言天下賢俊歴評其才性所長衍曰吾辟屬官乃
得益友嘗監益州交子務轉運使以偽造交子多犯法
欲廢不用甫曰交子可以偽造鐵錢可以私鑄有犯私
鑄錢可廢乎但嚴治之不當以小害廢大利交子卒不
廢　初命吕夷簡判樞宻院事既宣制黄霧四塞霾風
終日朝論甚喧㕘知政事王舉正言二府體均判名太
重不可不避也右正言田况復以為言夷簡亦不敢當
丙午改兼樞宻使　陜西轉運司言近添就糧兵士七
萬人糧賜幾三百萬緡乞加詳議詔三司擘劃以聞知
諫院張方平請選擇近臣分使諸道就諸邊臣與之深
議所以豐財嗇用守備經逺之計即如㳂邊騎兵計畜
一騎可以贍卒五人西戎出善馬地形險隘我騎誠不
得與較也多留馬軍既不足用徒費芻茭今方北備契
丹乃是用騎之地乞以陜西新團土兵多換馬軍東歸
一以省闗中之輓輸一以備河北之戰守　富弼張茂
實以八月乙未至契丹翌日引弼等見契丹主契丹主
曰姻事使南朝骨肉睽離或公主與梁王不相悦固不
若歳增金帛但須於誓書中加一獻字乃可弼曰獻字
迺下奉上之辭非可施於敵國况南朝為兄豈有兄獻
於弟耶契丹主曰南朝以厚幣遺我是懼我也獻字何
惜若我擁兵而南得無悔乎弼曰南朝皇帝重惜生靈
故致幣帛以代干戈非懼北朝也今陛下忽發此言正
欲棄絶舊好以必不可冀相要耳則南朝亦何暇顧生
靈哉契丹主曰改為納字如何弼曰亦不可契丹主曰
誓書何在取二十萬者來弼既與之契丹主曰卿無固
執我若擁兵南下豈不禍乃國乎弼曰陛下用兵能保
其必勝否契丹主曰勝未可必納字自古有之卿何惜
焉弼曰自古惟唐高祖借兵於突厥故臣事之當時所
遺或稱獻納亦不可知其後頡利為太宗所擒豈復更
有此禮契丹主黙然見弼詞色俱厲度不可奪曰我自
遣使與南朝皇帝議之弼退而與劉六符言指帳前高
山曰此尚可踰若欲獻納二字則如天不可得而升也
使臣頸可斷此議決不敢諾於是契丹主留所許歳增
金帛二十萬誓書復遣耶律仁先劉六符賫其國誓書
以來仍求納字二十萬誓書葢明著令夏國納欵事契
丹主不悦欲令弼改之弼不可契丹亦卒不肯報其事
於誓書但於國書中叙述之是月乙巳弼等還至雄州
詔即以弼為接伴使有朝廷合先知者急置以聞弼奏
曰彼求獻納二字臣既以死拒之其氣折矣不可復許
然朝廷竟従晏殊議許稱納字弼不預也　乙丑契丹
使耶律仁先(考異契丹國志遼史宋通鑑長編東都事/畧通鑑續編皆作耶律仁先惟宋史作耶)
(律仁起柯維騏宋史/新編因之今不從)劉六符入見以誓書來(誓書曰維/重熙十一)
(年歳次壬午八月壬申朔二十九日庚子弟大契丹皇/帝謹致書于兄大宋皇帝闕下來書云謹按景徳元年)
(十二月七日章聖皇帝與昭聖皇帝誓曰共遵成約䖍/守歡盟以風土之儀物備軍旅之費用每嵗以絹二十)
(萬疋銀一十萬兩更不差使臣專往北朝只令三司差/人般送至雄州交割㳂邊州軍各守疆界兩地人戸不)
(得交侵或有盗賊逋逃彼此勿令停匿至於隴畝稼穡/南北勿縦騷擾所有兩朝城池並各依舊存守淘壕全)
(葺一切如常即不得創築城隍開決河道誓書之外一/無所求各務協心庶同悠久自此保安黎庶謹守封疆)
(質于天地神祗告于宗廟社稷子孫共守𫝊之無窮有/渝此盟不克享國昭昭天監其當殛之昭聖皇帝復答)
(云孤雖不才敢遵此約謹當告于天地誓之子孫神明/具知嗚呼此盟可改後嗣何述切以兩朝修睦三紀于)
(此邊鄙用寧干戈載偃追懐先約炳若日星今綿禩已/深敦好如故如闗南縣邑本朝𫝊守懼難依従别納金)
(幣之儀用代賦税之物毎年増絹一十萬疋銀一十萬/兩前來銀絹般至雄州白溝交割兩界塘淀已前開畎)
(者並依舊外自今已後不得添展其見堤堰水口逐時/决洩壅塞量差兵夫取便修疊疏導非時霖潦别至大)
(段漲溢並不在闗報之限南朝河北㳂邊州軍北朝自/古北口以南㳂邊軍民除見管數目依常教閲無故不)
(得大段添屯兵馬如有事故添屯即令逐州軍移牒闗/報兩界所属之處其自來乗例更替及本路移易不在)
(闗報之限兩界逃走作過諸色人並依光朝誓書外更/不得似日前停留容縦恭惟二聖威靈在天顧兹纂承)
(各當遵奉共循大體無介小嫌且夫守約為信善鄰為/義二者缺一㒺以守國皇天厚地實聞此盟文藏宗廟)
(副在有司餘並依景徳統和兩朝誓書顧/惟不徳務敦大信茍有大信必如前誓)時契丹實固
惜盟好特為虚聲以動中國中國方困西兵宰相吕夷
簡等持之不堅許與過厚遂為無窮之害契丹既歳得
金帛五十萬因勒碑紀功擢劉六符極漢官之貴子孫
重於國中　閏月庚辰復命右正言知制誥富弼為吏
部郎中樞宻直學士弼又固辭先是吕夷簡當國人莫
敢抗弼既數論事侵之夷簡恨甚因薦弼使契丹變易
國書欲因事罪之館閣校勘歐陽修上書引顔真卿使
李希烈事乞留弼不報而弼受命不少辭自初奉使聞
一女卒再奉使聞一男生皆不顧而行得家書不發而
焚之曰徒亂人意耳　壬午以太子中允通判秦州尹
洙直集賢院洙上奏命令數更恩寵過溢賜予不節詞
甚切直　癸巳涇原副都部署葛懐敏與元昊戰沒于
定川寨先是元昊聲言入寇是月辛未朔王㳂命懐敏
將兵禦之己卯至瓦亭寨遣本寨都監許思純環慶都
監劉賀以蕃兵五千餘人為左翼天聖寨主張貴為殿
後戊子進屯五谷口知鎮戎軍曹英涇原路都監趙珣
西路都巡檢李良臣孟淵皆自山外來㑹㳂邊都巡檢
使向進劉湛為先鋒趙瑜緫竒兵為援及大軍次安邊
寨給芻秣未絶懐敏即離軍夜至開逺堡北一里而舍
庚寅領大軍自鎮戎軍西南又先引從騎百餘以前走
馬承受趙政以為距賊近不可輕進懐敏乃少止晚趣
養馬城曹英及涇原都監李知和王保王文鎮戎都監
李岳西路都巡檢使趙璘等分兵屯鎮戎城西六里夜
則入城自守凡三日至是亦趣養馬城見懐敏聞元昊
徙軍新壕外乃議質明掩襲趙珣謂懐敏曰賊逺來利
速戰其衆數倍銳甚為今之計宜依馬欄城市栅扼賊
歸路固守鎮戎以便餉道竢其衰擊之可必勝不然必
為賊所屠懐敏不聽命諸將分四路趣定川寨劉湛向
進出西水口趙珣出蓮華堡曹英李知和出劉璠堡懐
敏出定西堡既而知和與英督軍夜發辛卯劉湛向進
行次趙福新堡遇賊戰不勝保向家峽而趙珣曹英李
良臣孟淵等將趣定川懐敏且令援趙福堡未行諜言
賊已屯邊壕上復召珣等入定川㑹李知和麾下蕃落
將報賊五千人列定川寨北頃之王文李知和定川寨
主郭綸又報已拔栅踰壕懐敏命趙珣與其子宗晟先
行日幾午懐敏入保定川寨賊毁版橋斷其歸路别為
二十四道以過軍環圍之又絶定川水泉上流以飢渴
其衆劉賀帥蕃兵鬭於河西不勝餘衆潰去懐敏為中
軍屯寨門東偏曹英等陣東北隅賊自褊江三葉燮㑹
出四面俱至先以鋭兵衝中軍不動回擊曹英㑹黒風
自東北起部伍相失陣遂擾士卒攀城堞爭入英面被
流矢仆壕中懐敏所部兵見之亦奔駭懐敏為衆所擁
蹂躙幾死輿至甕城久之乃蘇懐敏選士據門橋揮手
刀以拒入門者趙珣等擁刀斧手前鬭及以騎軍四合
禦賊賊衆稍郤然大軍無鬭志趙珣累馳入勸懐敏還
軍中是夕賊聚火圍城四隅臨西北謼曰爾得非部署
㕔上㸃陣圗者邪爾固能軍乃入我圍中今將何往夜
四鼓懐敏召諸將計議莫知所出遂謀結陣走鎮戎軍
趙珣請自籠竿城往曰彼無險且出賊不意衆不従及
旦懐敏束馬東南馳行二里許至長城壕路已斷周圍
之懐敏及諸將曹英等十六人皆遇害(考異宋史云諸/將死者十四人)
(今從/長編)軍士九千四百餘人馬六百餘疋悉陷于賊懐敏
子宗晟與郭京等還保定川賊長驅直抵渭州幅貟六
七百里焚蕩廬舍屠掠居民而去自劉平敗于延州任
福敗于鎮戎葛懐敏敗于渭州賊聲益震然所以復守
巢穴者葢鄜延路屯兵六萬八千環慶路五萬涇原路
七萬秦鳯路二萬七千有以牽制其勢故也　戊戌詔
河北都轉運司㳂邊安撫司今契丹再議和好其告諭
居民諸科徭悉罷之　冬十月丙午以右正言知制誥
富弼為翰林學士弼言于帝曰增金幣與契丹和非臣
本志特以朝廷方討元昊未暇與北方角故不敢以死
爭耳功於何有而遽敢受賞乎願陛下益修武備無忘
國恥卒辭不拜契丹既復修和好有忌弼功高妄指他
事譖弼奉使不了乞斬於都市者帝雖不聽而弼深畏
恐故每遷官輒力辭云(考異讒謗者不知果何人據魏/泰雜録則王拱辰盖嘗毀弼于)
(上前然不見它/書未敢決信)　己酉以鄜延鈐轄王信為本路部署
鄜延都監狄青為涇原都監兼知原州左藏庫副使景
泰為本路鈐轄兼知鎮戎軍皆賞其破賊功也後三日
信及青各兼本路經畧安撫招討副使(考異信青並兼/本路經畧安撫)
(副使實録在辛亥百/官表在壬子今附此)　知秦州韓𤦺嘗奏本路兵備素
少請益軍馬朝廷以諸處未可抽那詔𤦺詳度以聞𤦺
奏曰自逆昊冦擾西鄙於陜西㸃民為弓手以助守有
警則赴集無事則歸農武藝廢而不修禁約輕而易犯
至有雇人應名更相為代官中了不可别每遇上州防
托多結衆逃避以此州郡徒有人數若倚以戰適足敗
事臣謂㨂刺土兵自是祖宗舊法今或只刺手背及充
保毅弓箭手名目終與民不殊請黥為禁軍人給刺面
錢二千無用例物詔従𤦺請簡陜西弓手悉刺面充保
捷指揮仍給例物凡刺保捷軍一百八十五指揮　癸
丑贈涇原路副都部署葛懐敏為鎮西軍節度使兼太
尉諡忠隠子宗晟等皆遷官妻王氏為河内郡夫人涇
原鈐轄曹英以下十六人並贈官有差懐敏通時事善
候人情故多以才薦之及用為將而剛愎輕率昧於應
變遂至覆軍　甲寅以翰林學士王堯臣為涇原路安
撫使内侍副都知藍元用副之始堯臣還自陕西請先
備涇原弗聴及葛懐敏敗帝乃思其言故復遣堯臣往
於是前所格議多見施行復任韓𤦺范仲淹為統帥實
自堯臣發之　以河東都轉運使文彦博知渭州兼涇
原路都部署經畧安撫㳂邊招討使　丙辰知制誥梁
適報使契丹　戊午發定州禁軍二萬二千人屯涇原
　庚申詔恤將校陣亡其妻女無依者養之宫中　丙
寅契丹遣林牙蕭偕來報撤兵　丁夘涇州觀察使知
渭州王㳂降知虢州坐葛懐敏之敗也㳂始教懐敏駐
軍瓦亭及懐敏趣鎮戎㳂馳書戒勿入第背城為寨以
羸師誘賊至則發伏擊之可有功懐敏弗聴進至定川
果敗賊乘勝犯渭州㳂率州人乗城多張旗幟為疑兵
賊引去先是㳂子豫謂懐敏非将才請㳂奏易之㳂不
聴故及　戊辰御史中丞賈昌朝上疏言太祖初有天
下鑒唐末五代方鎮武臣土兵牙校之盛盡収其威權
當時以為萬世之利及太宗所命将帥率多攀附舊臣
親姻貴胄賞重於罰威不逮恩而猶仗神靈禀成算出
師禦冦所向有功近嵗恩倖子弟飾厨𫝊沽名譽不由
勲效坐取武爵者多矣其志不過利轉遷之速俸賜之
厚耳禦侮平患彼何自而知哉然乗邊鄙無事尚得自
容自西羌之叛驟擇將領鳩集士衆士不素練固難指
縱將未得人豈免屢易以屢易之將馭不練之士故戰
必致敗此削方鎮兵權過甚之弊也且新舊恩倖己任
軍職者便當為將兵謀戰法素不知曉一旦付千萬士
卒之命使庸人致之死地此用親舊恩倖之弊也臣謂
守方鎮者無數更易管軍并刺史以上官秩宜審其所
授以待有功如楊崇勲李昭亮輩恩倖之人尚在邊任
宜速别選人代之此救弊之一端也方今備邊之尤切
者凡六事其一曰馭将帥今陜西四路自部署而下鈐
轄都監巡檢之屬軍政必相㕘謀之未成事已先漏彼
可則我否上行則下戾雖有主將不専號令故動則必
敗也請自今命将去疑貳推恩意捨其小節責以大效
爵賞威刑皆得便宜従事偏禆而下有不聴令者以軍
法論至於筦𣙜賦稅府庫之物皆得而用之如太祖雖
削武臣之權然邊將一時賞罰及用財集事則皆聴
其自専有功則必賞有敗則必誅此所謂馭將之道也
其二曰復土兵今河北河東彊壮陜西弓箭手之屬土
兵遺制也宜優復田疇安其廬舍使力耕死戰世為邊
用則可以減屯戌而省供餽内地州縣増置弓手亦當
如鄉軍之法而閲試之其三曰訓營卒今之兵器造之
不精且不適用虚費民力宜按八陣之法依五兵之用
以時教習之使啓殿有次序左右有形勢前却相附上
下相援令之曰失一隊長則斬一隊何患衆不為用乎
其四曰制外國契丹近嵗兼用燕人治國建官一同中
夏昊賊據河内列郡而行賞罰善於用人此中國之患
也宜度西戎諸國如沙州唃斯明珠滅藏之族近北如
黑水女真高麗新羅等處皆舊通中國今為二方隔絶
可募人往使誘之來朝如此則二國必多為之備備則
勢分矣其五曰綏蕃部夫屬户者邊陲之屏翰也如延
有金明府有豐州皆戎人内附之地朝廷恩威不立撫
馭乖方比為强敵脇従塞上諸州藐焉孤壘蕃部既壊
土兵亦衰恐未有破敵之期請令陜西諸路沿邊知州
軍皆帶安撫蕃部之名多設方略務在招集財賦法令
得以自専擇其族盛而有勞者以為酋帥如河東折氏
比庶可為吾藩離之固矣其六曰明探候古者守封疆
出師旅居則有行人覘國戰則有前茅慮無其審謹若
此太祖命将出鎮筦𣙜之利悉輸軍中仍聴貿易而免
其征稅故邊臣富於財得以養士為間諜蕃夷情状無
不預知者二十年間無西北之憂善用將帥精於覘候
之所致也今西鄙刺事者所遺不過數千錢但畧涉境
上盜聴傳言塞命而已故敵情賊状與夫山川道路險
易之勢絶而莫通夫蹈不測之域入萬死之地覘伺微
宻探索機㑹非有重賂厚賞孰肯自效乎願鑒藝祖将
帥之制邊城財用一切委之專使養勇士為爪牙而臨
陣自衞無殺將之辱募死力為覘候而坐知敵來無陷
兵之恥始昌朝館伴契丹使議者欲以金繒啗契丹使
攻元昊昌朝曰契丹許我而有功則責報無窮且以我
市于元昊矣昔尚結贊欲助唐討朱泚而陸贄以為不
可後乃知吐蕃隂與泚合今安知契丹計不出此耶於
是命昌朝報使契丹昌朝力辭因奏此疏帝嘉納之
原州属羌明珠滅藏二族兵數萬與元昊首尾隔絶隣
道范仲淹聞涇原欲襲討之乙巳奏言二族道險不可
攻前日髙繼嵩嘗已喪師乎時猶懐反測今討之必與
賊為表裏南入原州西擾鎮戎東侵環州邊患未艾宜
因昊賊别路大入之際即并兵北取細腰胡蘆泉為堡
鄣以㫁賊路則二族自安而環州鎮戎徑道通徹可以
無憂矣後二嵗遂築細腰胡蘆諸寨　十一月壬申詔
閤門自今契丹使不以官髙下並移坐近前　辛巳徙
知渭州文彦博為秦鳯路都部署兼知秦州知涇州滕
宗諒為環慶路都部署兼知慶州知瀛州張元為涇原
都部署兼知渭州俱加經畧安撫招討使復置陜西四
路都部署經畧安撫兼㳂邊招討使命韓琦范仲淹龎
籍分領之仲淹與琦開府涇州而徙彦博帥秦宗諒帥
慶皆従仲淹請也初葛懐敏敗於定川諸郡震恐宗諒
顧城中兵少乃集農民數千戎服乗城又募勇敢諜知
賊逺近形勢報旁郡使為備㑹仲淹引環慶兵來援時
天隂晦者十日人情憂沮宗諒乃大設牛酒迎犒士卒
又籍定川戰沒者哭於佛祠祭酹之因厚撫其孥使各
得所欲於是士卒感發增氣邊民稍安故仲淹薦以自
代　甲申以處士平陽孫復為試校書郎國子監直講
復舉進士不中退居泰山學春秋著尊王發微十二篇
石介有名山東自介而下皆以先生事復年四十不娶
李迪知其賢以其弟之子妻之復初猶豫介與諸弟子
謂公卿不下士久矣今丞相不以貧賤欲託以子宜因
以成丞相之賢名復乃聴孔道輔聞復之賢就見之介
執杖屨立侍復左右升降拜則扶之其往謝亦然介既
為學官語人曰孫先生非隠者也於是范仲淹富弼皆
言復有經術宜在朝廷故召用之　己丑降向進髙惟
和李禹珪吳従周郝従政趙瑜等官並落職坐定川之
敗也　辛卯詔知永興軍鄭戩兼管勾陜西轉運司計
度糧草公事戩建言凡軍行所須願下有司相緩急折
為三等非急切者悉宜罷去先是衙吏輸木京師浮渭
泛河多漂沒既至則斥不中程往往破家不能償戩嵗
減三十餘萬又奏罷括糴以勸民積粟長安故都衣冠
子弟多豪惡戩治之頗嚴甚者至黥竄人皆惕息　十
二月壬寅置武學教授従賈昌朝言也　壬戌詔韓𤦺
范仲淹龎籍已帶四路招討使其諸路招討使副並罷
先是知慶州滕宗諒言自定川䘮師朝廷命韓琦等都
統四路則逐路帥臣當禀節制其官號不可同稱故有
是詔　是冬宰相吕夷簡感風眩不能朝帝憂之手詔
拜司空平章軍國重事俟疾損三五日一入中書夷簡
力辭復降手詔曰古謂髭可療疾今剪以賜卿又問羣
臣可任兩府者其寵遇如此夷簡平生朝㑹出入進止
皆有常處不差尺寸一日見帝誤忘一拜而起外間讙
言吕相失儀漢州人張紘時舉制科在京師聞之曰吕
公為相久非不詳審者今大朝㑹而失儀是天奪之魄
殆將亡矣後旬餘遂感風眩云　是嵗宻詔知延州龎
籍招納元昊籍以為元昊驟勝方驕若中國自遣人說
之彼益偃蹇時賊使李文貴在青澗城籍乃召文貴謂
之曰汝之先王及今王之初奉事本朝皆不失臣節汝
曹忽無故妄加之名使汝王不得為臣彼此之民肝腦
塗地皆汝羣下之故也我國家富有天下雖偏師小衂
未至大損汝一敗則社稷可憂矣汝歸語汝王若誠能
悔過従善稱臣歸欵以息彼此之民朝廷所以待汝王
者禮數必優於前文貴頓首曰此固西人日夜之願也
龍圗能言之朝廷使彼此休兵其誰不受賜籍乃厚贐
遣之元昊為西蕃所敗國中疲困欲納欵而恥先言及
文貴還聞籍語大喜使文貴復持旺榮等書抵籍議和
且言如日之方中止可順天西行安可逆天東下籍嫌
其不遜未敢復書請于朝詔籍復書許其和而書稱旺
榮等為太尉籍言太尉乃天子上公非陪臣所得稱使
旺榮當之則元昊不可復臣矣今其書自謂寧令謨寧
令皆彼官名稱之無嫌也詔聴籍言既而旺榮等又以
書來欲仍其僣號而稱臣納欵籍曰此非邊臣所敢知
也而主若自奉表章乃敢達之朝廷名號正則議易合
耳時方議修復涇原城寨籍恐敵猝犯之敗其功故數
與其使往反計議抑止其僣亦不決然絶也
　
　
　
　
　
　
　資治通鑑後編卷五十一
