
　資治通鑑後編卷十八
　　　　　　　　　　　刑部尚書徐乾學撰
　宋紀十八(起柔兆涒灘六月盡疆圉/作噩十二月凡一年有竒)
　　太宗至仁應道神功聖徳睿烈大明廣孝皇帝
至道二年六月庚辰温州言永嘉縣民陳侃五世同居
内無異㸑侃事親至孝為鄉里所稱詔旌表門閭賜其
母粟帛帝謂侍臣曰徳安陳旭一族孝友恭儉未見其
比參知政事張洎奏曰旭家長幼千口餘世世守家法
孝謹不衰閨門之内肅如公府帝曰近聞嵗或小歉本
郡以官米二千石貸之旭但受其半或謂之曰曷不受
而糶之可以得善價旭曰朝廷以旭羣從聚居特出王
賦貸私室豈可見利忘義為罔上之事乎此深可嘉賞
旭侃之從父弟也　乙未以祕書丞任中正為江南轉
運副使中正軀幹頎長帝擇大笏命取緋衣之長者賜
之至部嵗大稔賦租平糴皆有羨盈發運使王子輿欲
悉調餉京師中正曰東南嵗輸五百餘萬江南所出過
半今雖有餘而後或小歉則數不登將急取吾民乎子
輿乃止　秋七月己亥朔命殿前都指揮使王超為夏
綏麟府州都部署　庚申太常博士直史館陳靖上言
古者彊幹弱枝之法必先實富於内今京畿周環二三
十州幅員數千里地之墾者十才二三税之入者又十
無五六國用不充民食不足望擇大臣一人有深識逺
畧者兼領大司農事典領於中又於郎吏中選才智通
明能撫民役衆者為副執事於外自京東西擇其膏腴
未耕之處申以勸課借閒曠之地募游惰之民别置版
圖便宜從事酌民力之豐寡相農畆之磽瘠均配畀之
無煩督課耕桑之外更課令益種雜木蔬果孳畜羊犬
雞豚俟至三五年間生計成立有家可戀有土可懐即
計户定征量田輸税斯實敦本化人之宏畧也帝覽奏
召對奬諭令條奏以聞尋以靖為勸農使按行陳許蔡
潁襄鄧唐汝等州勸民墾田以大理寺丞皇甫選光禄
寺丞何亮副之未㡬三司以為多費其事遂寢　丙寅
參知政事㓂凖罷為給事中先是郊祀行慶中外官吏
皆進秩凖遂率意輕重其素所喜者多得臺省清秩所
惡及不知者即平叙之廣州左通判左正言馮拯轉虞
部員外郎右通判太常博士彭惟節乃轉屯田員外郎
拯嘗與凖有隙凖故抑之惟節自以素居拯下章奏列
銜皆如舊不易凖怒以中書劄子升惟節於拯上帝切
責拯仍特免勘罪拯忿曰上日閲萬幾寧察見此細事
盖㓂凖弄權耳因上疏極言并及嶺南官吏除拜不均
凡數事又封中書劄子以進嶺南東路轉運使康戬亦
言呂端張洎李昌齡皆凖所引端心徳之洎曲奉凖昌
齡畏懦皆不敢與凖抗故得以任胸臆亂經制帝大怒
凖適祀太廟攝行事召端等責之端曰臣等皆陛下擢
用待罪相府至於除拜專恣實凖所為凖性剛自任臣
等忝備大臣不欲忿爭慮傷國體因再拜請罪既而凖
入對前殿帝語及馮拯所訴事凖抗言與端等同議除
拜帝曰若廷辯是非又深失執政之體矣凖猶力爭不已
帝歎曰雀䑕尚知人意况人乎翌日凖又抱中書簿領
論曲直於帝前帝益不悦遂罷之尋出知鄧州　是月
以丁惟清知西凉府凉州周回二千里東界原州南界
雪山吐谷渾蘭州西界甘州北界吐蕃領姑臧神烏蕃
禾昌松嘉麟五縣户二萬五千有竒城周四十五里李
軌所築久不内屬至是請帥從之　閏七月庚寅詔江
浙福建民負人錢没入男女者還其家敢匿者有罪
九月戊寅右僕射宋琪卒贈司空諡惠安琪素有文學
尤通明吏術頗諧給能周知人之情偽在相位日百執
事有所求請多面折之以是取怨於人　己夘夏州延
州行營言兩路合勢破賊於烏白池斬首五千級生擒
二千餘人賊首李繼遷遁去先是帝部分諸將攻討李
繼隆自環州范廷召自延州王超自夏州容州觀察使
丁罕自慶州錦州刺史張守恩自麟州凡五路率兵抵
烏白池皆先授以方畧守恩令鐸子也師巳有期銀夏
鈐轄盧斌求對懇言曰蕃夷之族馬驕兵悍徃來無定
敗則走他境疾戰沙漠非天兵所利不若堅保靈州於
内地多積芻粟以師援送茍其至也會兵首尾撃之庶
幾無枉費且不失固圉之䇿帝不從改授斌環慶鈐轄
領兵二萬為繼隆前鋒斌謂繼隆曰靈州趨烏白池月
餘方至若自環州橐駞路才十日程耳繼隆因遣其弟
繼和馳驛上言赤檉路囬逺乏水請自清岡峽直抵繼
遷巢穴不及援靈州帝怒召繼和於便殿詰之曰汝兄
如此必敗吾事矣因手書切責繼隆命引進使周瑩賫
詣軍前督之瑩至繼隆巳便宜發兵矣既而與罕兵合
行數十日不見虜引兵還張守恩見虜不撃率兵歸本
部獨超廷召至烏白池與賊遇大小數十戰雖頻克㨗
而諸將失期士卒困乏終不能擒賊焉時超子徳用年
十七為先鋒部萬人戰鐵門闗斬首十三級俘掠畜産
以萬計及進師烏白池虜鋭甚超不敢進徳用請乗之
得精兵五千轉戰三日虜既却徳用曰歸師迫險必亂乃
領兵距夏州五十里先絶其險下令曰敢亂行者斬一
軍肅然超亦為之按轡虜躡其後望見隊伍嚴整不敢
近超撫其背曰王氏有子矣　丙戌秦晉諸州地晝夜
十二震　甲午詔壽寧節賜翰林學士兩省五品尚書
省四品以上一子出身先是近臣因誕節或以疎屬求
蔭補至是始為限制非其子孫及親兄弟多寢而不報
　冬十月己未以池州新鑄錢監為永豐監嵗増鑄錢
數十萬緡　甲子併三司勾院為一工部員外郎劉式
專領之上面命式曰以汝一人當三人之職宜勉盡力
副朕所望式久居計司深究簿領之弊江淮間舊有横
賦積逋至多式奏免之然檢校過峻卒為下吏所訟免
官　十一月丁夘朔司天冬官正楊文鎰上言請於新
厯六十甲子外更増二十年事下有司判司天監苖守
信等議以為無所稽据不可行用帝曰支干相承雖止
於六十倘兩周甲子共成上壽之數期頥之人得見所
生之嵗不亦善乎因詔有司新厯以百二十甲子為限
　十一月乙巳禮部侍郎知陳州蘇易簡卒易簡少好
學才思敏贍在翰林八年眷遇夐絶遂參大政性嗜酒
沉湎不已帝親書勸酒戒酒二詩以賜令對其母讀之
自是每入直不敢飲帝聞其死曰易簡竟以酒敗深可
惜也贈禮部尚書　辛亥有司言鳳州出銅􁨙定州出
銀􁨙請置官掌其事帝曰地不愛寳當與衆庶共之不
許　戊午詔自今州縣官部内流民及亡失租調什之
一者並書下考　是嵗大有年天下户三百五十七萬
有竒
三年春正月丙子以户部侍郎温仲舒禮部侍郎王化
基並參知政事給事中李惟清同知樞密院事化基寛
中有度量所在僚屬或慢於禮者不以介意時邊境多
事帝欲相仲舒而罷呂端會不豫乃止　參知政事張
洎罷為刑部侍郎　乙酉葬孝章皇后於永昌陵　辛
夘以步軍都虞候傅潜為延州路都部署殿前都虞候
王昭逺為靈州路都部署戸部使張鑑調陜西諸州軍
儲鑑上疏曰伏見闗輔之民數年以來併有科役畜産
蕩盡室廬頓空今若復有差率益致流亡縱使驅迫而
前復恐逗撓而潰願陛下特垂詔㫖無使重勞因兹首
春俾務東作况靈州一方僻居塞外雖曰西陲之要地
實為中夏之蠧區竭物力以供須困甲兵而援送事當
深慮患宜預防若待川决而後隄火熾而方戢則焚溺
之患深矣雖欲拯救其可得乎　二月丙申朔靈州行
營破李繼遷繼遷遁　辛丑帝不豫始决事於便殿
甲辰降京畿死罪囚流以下釋之　三月壬辰帝不視
朝癸巳崩於萬嵗殿參知政事温仲舒宣遺制令皇太
子即位於柩前初帝不豫宣政使王繼恩忌太子英明
與參知政事李昌齡知制誥胡旦等(考異陳桱通鑑續/編又有殿前都指)
(揮使李繼勲/今從長編)謀立楚王元佐頗間太子宰相呂端問疾
禁中見太子不在旁疑有變乃以笏書大漸字令親密
吏趣太子入侍及帝崩繼恩白后至中書召端議所立
端前知其謀即紿繼恩使入書閣檢太宗先賜墨詔遂
鏁之亟入宮后謂曰宫車晏駕立嗣以長順也今將奈
何端曰先帝立太子政為今日豈容更有異論后黙然
太子既即位端平立福寧殿下不拜請卷簾升殿審視
然後降階率羣臣拜呼萬嵗(李燾曰王繼恩等謀廢立/實録國史絶不見其事迹)
(盖若有所隠諱今據呂誨集正惠公補傳及司/馬光記聞増修補傳所載比之記聞尤詳也)　夏四
月乙未朔尊皇后為皇太后大赦天下常赦所不原者
咸除之制曰先朝庶政盡有成規務在遵行不敢失墜
然而纂圖伊始懼德弗明所宜㧞茂異之才開諫諍之
路撫綏鰥寡惠復疲羸庶幾延宗社之鴻休召天地之
和氣京朝官衣緋緑及二十年並與改服色官未陞朝
亦聴敘賜緋紫自此始　戊戌始見羣臣於崇政殿西
序　癸夘宰相呂端加右僕射　改封弟元份雍王元
傑兖王元偓封彭城郡王元偁封安定郡王　甲辰以
太子賓客李至為工部尚書李沆為户部侍郎並參知
政事　丁未中外羣臣進秩一等　工部侍郎郭贄出
知大名府贄翌日求對懇辭帝曰全魏之地所寄尤重
卿宜亟去贄退帝召輔臣問曰郭贄願留如何對曰近
例亦有之帝曰朕初嗣位命贄治大藩而不行則何以
使人卒遣之　帝謂宰相曰朝行中頗有淹滯之人如
梁周翰夙負詞名三十年屈於衆僚甚可念也朕在宫
府多令楊億草牋奏文理精當冝即加奬擢辛亥以工
部郎中史館修撰周翰為駕部郎中知制誥著作郎直
集賢院億為左正言館職並如故故事入西閣皆中書
召試制誥三篇惟周翰不召試而命焉　李應機者嘗
知咸平縣帝尹開封時遣散從以帖下縣有所追捕散
從恃王勢讙謼縣廷應機怒曰汝所事者王也我所事
者王之父也父之人可以笞子之人杖之二十散從泣
訴於王王不答而黙記其名及即位擢應機通判益州
召之登殿謂曰朕方以西蜀為憂故除卿此官此未足
為大任也有便宜事密疏以聞應機至州未幾有走馬
入奏事前一日知州置酒餞之應機故稱疾不會走馬
心已不平及暮應機又謂走馬曰應機有密疏欲附走
馬入奏明日未可行也走馬不知其受上㫖愈怒彊應
曰諾明日使人謂應機曰某治裝已具且行矣願得所
賫之疏應機曰疏不可與人傳也當自來受之走馬雖
怒甚意欲積其驕橫之狀訴於帝乃詣應機廨舍受其
疏以行既至升殿帝迎問曰李應機無恙乎有疏來否
走馬愕然失據即對曰有因探其懐出之帝周覽稱善
數四因問應機在蜀治行如何走馬踧踖轉辭更為稱
譽帝曰汝還語應機凡所言事皆善已施行矣更有意
見盡當以聞蜀中無事行召卿矣頃之召入遷擢數嵗
中至顯官應機為吏彊敏而貪財多權詐後帝察其為
人浸疎之　進封交趾郡王黎桓為南平王　辛酉知
制誥胡旦責授安逺節度行軍司馬旦與王繼恩等邪
謀既露帝新即位未欲窮究之而旦草行慶制詞頗恣
胸臆多所溢美語復訕帝故先絀之　五月丙寅從羣
臣請始御正殿視朝退御後殿閲事如常儀　丁夘詔
諭内外文武羣臣自今人君有過時政或虧軍事臧否
民間利害並許直言極諫抗疏以聞　庚午詔三司及
嵗稔市糴以實倉廪　壬申罷江淮發運使諸路轉運
使司承受公事朝臣使臣悉召歸闕帝初聴政務從簡
易也　甲戌參知政事李昌齡責授忠武節度行軍司
馬宣政使王繼恩責授右監門衞將軍均州安置胡旦
削籍流潯州太宗之即位也繼恩有力焉自是寵遇莫
比繼恩喜結黨邀名譽乗間言事或薦外朝臣故士大
夫之輕薄好進者輒與徃來每以多寳僧舍為期潘閬
得官亦繼恩所薦也閬傾險士嘗説繼恩乗間勸立儲
貳且言南衙自謂當立立之將不徳我即議所立宜立
諸王之不當立者南衙謂帝也繼恩信其説頗惑太宗
太宗訖立帝閬尋坐狂妄絀太宗疾革繼恩與昌齡及
旦更起邪謀呂端覺之謀不得逞帝既即位加恩百官
繼恩又密託旦為褒詞旦已先坐絀於是并逐三人籍
繼恩家貲多得蜀土僣侈之物尋詔中外臣僚曽與繼
恩交結及通書疏者一切不問後二年繼恩死於貶所
　甲申上謂輔臣曰宫中嬪御頗多幽閉可閔朕已令
給事嵗深者悉放出之呂端等曰陛下踐阼之初首行
此令實哲王之懿範也　丁亥立秦國夫人郭氏為皇
后帝為太子每事謙讓郭氏未嘗正妃號也　庚寅追
尊母隴西夫人李氏為賢妃妃真定人乾州防禦使英
之女帝及楚王元佐皆妃所生也(考異庚寅二十七日/追尊賢妃實録本紀)
(並闕此/據㑹要)　六月戊戌追復皇叔涪王廷美為秦王贈皇
兄魏王徳昭太傅岐王徳芳太保　帝謂宰相曰諸州
多以珍獸異禽祥瑞之物來獻此甚無益在朕薄徳非
所敢當但令稼穡豐稔且得賢臣乃為瑞也辛丑詔天
下勿復獻珍禽異獸及諸祥瑞　先是南康軍建昌縣
民洪文撫六世同居室無異爨就所居雷湖北創書院
舍來學者太宗遣内侍裴愈齎御書賜其家文撫遣弟
文舉詣闕貢土物為謝太宗書飛白一幅曰義居人以
賜之授文舉江州助教於是詔旌表其門閭自是每嵗
入貢必厚賜答之　甲辰以皇兄元佐為左金吾衞上
將軍復封楚王聴養疾不朝帝始欲幸元佐第元佐固
辭以疾曰雖來不敢見也由是終身不復見　罷鹽鐵
度支户部副使　乙巳追册莒國夫人潘氏為皇后
工部侍郎同知樞密院事錢若水罷為集賢院學士判
院事先是太宗為若水言士遭時得位紆金拖紫延賞
宗族豈得不竭誠報國乎若水對曰髙尚之士固不以
名位為光寵忠貞之士亦不以窮達易志操其或以爵
禄榮遇之故而效忠於上中人以下之所為也太宗然
其言及劉昌言罷太宗問趙鎔等曰見昌言否鎔等曰
屢見之太宗曰涕泣否對曰與臣等言多至流涕太宗
曰大率如此當進用時不能悉心補職一旦斥去即汍
瀾涕泗若水曰昌言實未嘗涕泣盖鎔等迎合上意耳
呂䝉正罷太宗又謂若水曰䝉正望復位目穿矣若水
對曰蒙正雖登顯貴然其風望不為忝冒僕射師長百
僚非寂寞之地且䝉正固未嘗以退罷鬱悒當今巖穴
髙士不求榮爵者甚多如臣等軰但茍貪官禄誠不足
重太宗黙然若水因念人主待輔臣如此盖未嘗有秉
節髙邁不貪名勢能全進退之道者以感動之故也將
移疾會太宗晏駕不果帝即位若水以母老請解機務
章再上乃得請召謝便殿命坐問近臣誰大用者若水
言中書舍人王旦有徳望帝曰此固朕心所屬也若水
好汲引後進推賢重士其在樞密同年生有為縣佐者
每謁見若水必序齒而拜之(考異談苑載若水辭位事/甚美但頗顛倒又悮以對)
(呂䝉正寂寞事為劉昌言事按昌言罷樞密在䝉正罷/相前三月䝉正罷相時昌言已在襄州矣今皆改正之)
(又田畫記若水事云王曽罷相章聖語若水若/水憤而出被道士服歸嵩山此甚誤今不取)　帝居
憂日對輔臣於禁中每見呂端等必肅然拱揖不以名
呼端等再拜而請帝曰公等顧命元老朕安敢上比先
帝又以端膚體洪大宫庭階戺命梓人皆為納陛焉秋
七月乙丑御崇政殿召端等訪以軍國大事經久之制
端陳當世急務皆有條理帝甚嘉納　丙寅令諸路轉
運使更互赴闕詢以民間利病　吏部郎中直集賢院
田錫應詔上疏言陜西數十州苦於靈夏之役生民重
困上為之戚然他日謂宰相呂端等曰近詔中外直言
羣臣奏對多及𤨏細之事惟田錫康戬陳詞不繁指事
尤切張齊賢頗留意於民政乃出其疏示端等曰卿等
詳酌行之　八月己亥趙鎔罷為壽州觀察使李惟清
罷為御史中丞以曹彬為樞密使兼侍中罷旄鉞以戸
部侍郎同知樞密院事向敏中給事中夏侯嶠並為樞
密副使帝謂曰近密之司典領尤重必端亮謹厚者處
之彬以耆舊冠樞衡之首敏中及嶠佽助之兵機邊要
有所望矣敏中明辨有才畧先是西北用兵敏中專主
謀議至於二邊道路斥堠走集之所莫不周知嶠仕藩
府最舊故首加擢用焉　先是帝以漢唐封乳母為夫
人邑君故事付中書因問呂端等曰斯禮可行否如不
可行則止朕不敢以私恩紊正法也端等奏曰前代舊
規斯可行矣或加以大國或益之美名事出宸衷禮無
定制己酉詔封乳母齊國夫人劉氏為秦國延壽保聖
夫人　是月西川戍卒劉旴叛攻掠蜀漢等州益州鈐
轄馬知節領兵三百追擊之招安使上官正飛書召知
節還成都計議知節曰賊兵已數千若少緩之勞費必
倍不如急擊破之必矣即率所部前進正亦尋至共擊
斬旴其黨悉平旴自起至滅凡十日正始無出兵意知
益州張詠以言激正將行仍盛為供帳餞之酒酣舉爵
謂諸軍校曰爾曹俱有親屬在東䝉國厚恩無以報此
行當亟殄賊無使越逸若師老曠日即此地還為爾死
所矣正由是倍道力戰及凱旋詠迎勞大出金帛行賞
衆皆悦服　九月丙子帝因言西川叛卒事輔臣或曰
盖地無城池所以失其制禦帝曰在德不在險儻官吏
得人善於綏撫使之樂業雖無城可也(考異寳訓以蜀城/為趙鎔之言然鎔)
(時已罷樞密/矣今不取)　戊寅以長葛縣令孔延世為曲阜縣令
襲封文宣公并賜九經及太宗御書祭器加銀帛而遣
之詔本道轉運使本州長吏待以賔禮延世孔子四十
五世孫也　壬午左正言孫何表獻五議一參用儒將
二申明太學三釐革遷轉四議復制科五舉行鄉飲奏
入帝稱善　監察御史王濟上疏陳十事一擇左右二
分賢愚三正名品四去冗食五加俸禄六謹政教七選
良將八分兵戎九修民事十開仕進　刑部員外郎馬
亮上疏言陛下初政軍賞宜速而所在不時給請遣使
分徃督視又州縣逋負至多赦書雖為蠲除而有司趣
責如故非所以布宣恩澤也國朝故事以親王判開封
府地尊勢重疑隙易生非保親全愛之道契丹仍嵗内
㓂河朔蕭然請修好以息邊民凡四事帝善其言　庚
寅閤門奏每月朔望羣臣赴萬嵗殿哭臨十月朔在壬
辰請改用九月晦帝問呂端曰此何禮也端曰陰陽家
以辰日為哭忌帝曰哀疚之情寧有所避乎不許　冬
十月陳宋州並言先貸民錢千萬令市牛價納外所負
尚多許隨來嵗夏秋税輸送詔悉除之　己酉葬神功
聖徳文武皇帝於永熈陵廟號太宗十一月甲子祔神
主於太廟以懿徳皇后配又祔莊懐皇后於别廟帝初
踐阼告天地宗廟有司請署祝版帝涕泗交下不能署
者久之靈駕發引帝與諸王徒步號慟從至乾元門禮
官具儀遣奠畢改吉服帝不忍哭踊盡哀縗服還宫及
神主至京迎拜涕咽觀者莫不歔欷先是帝謂參知政
事李至等曰神主至京朕欲親𨗳及拜辭於禮可乎至
曰此禮前代所闕陛下行之足以為萬世法矣即具儀
以聞時有建議請増損舊政者帝曰先帝賜名之日撫
朕背曰名此欲我兒有常德久於其道也罔極之訓朕
何敢忘因涕泣沾衣左右無不感咽　丙寅德音降兩
京死罪以下囚縁山陵役民賜租有差　復分三司勾
院為三命官各判之以太常丞新喻王欽若判三司都
催欠憑由司欽若初為亳州判官監倉天久雨倉司以
穀濕不為受民自逺來輸租食穀且盡不得輸欽若悉
命輸之倉且奏不拘年次先支濕穀即不至朽敗太宗
大喜手詔褒答因識姓名及開封府以嵗旱蠲租時有
言按田官司蠲放不實者御史臺請遣使覆實詔從之
亳州當按太康咸平二縣州遣欽若覆按甚詳抗疏言
田實旱開封止放七分今乞全放既而他州所遣官並
言諸縣放税過多悉追收所放税物人皆為欽若危之
至是擢用帝以其事語輔臣曰當此時朕亦自懼欽若
小官獨敢為百姓伸理此大臣節也欽若既為三司屬
虞部員外郎母賓古謂欽若曰天下宿逋自五代迄今
理督未巳民病不能勝僕將啓而蠲之欽若即夕命吏
治其數翌日上之帝大驚曰先帝顧不知耶欽若徐曰
先帝固知之殆留與陛下收天下人心耳　己巳詔工
部侍郎集賢院學士錢若水修太宗實録若水舉官同
修起居舍人李宗諤與焉帝曰自太平興國八年已後
皆李昉在中書日事史䇿本慿直筆若子為父隠何以
傳信於後代乎除宗諤不可餘悉許之(考異按若水本/傳初詔修太宗)
(實録若水引柴成務宗度呉淑楊億同修成八十卷真/宗覽書流涕錫賚有差無宗諤也既又重修太宗實録)
(參以王禹偁李宗諤梁顥趙安未周嵗畢則宗諤與矣/而又不載帝除宗諤一事至於長編亦不别言此為初)
(修重修又按宗諤本傳則又但云預修太祖實録/而不及太宗應是以帝不許宗諤之故今從長編)
　呂中曰以李昉之子宗諤而修太宗實録真宗猶慮
　其隠父之事以章蔡之修神宗實録乃用王安石日
　録則神宗末年之悔與安石不盡之奸皆無所考矣
　此陳瑩中尊堯集所以作也
是日同幹當審官院通進銀臺司封駮事田錫上疏曰
今地震之災漸見下動之象已萌臣見銀臺司諸道奏
報自九月初至冬節前申奏賊盜不少今不一一具奏
且據其可言者言之九月四日施州奏羣賊四百餘人
驚刼人户十月七日滑州奏有賊四十餘人過河北十
五日衞州奏有賊七十餘人過河北十九日絳州奏垣
縣賊八十餘人殺尉成柄西京奏十月二十三日有賊
一百五十人入白波兵馬都監廨署并刼一十四家至
午時奪舟船徃向垣曲至河陽鞏縣界濮州奏羣賊入
鄄城縣單州奏羣賊入歸恩指揮營濟州奏羣賊刼金
鄉鉅野縣郭十九家永興軍奏虎翼軍賊四十餘人刼
永興南莊今月二日西京奏王屋縣賊一百餘人白髙
渡潰散軍賊六十餘人七日陜府奏集津鎮羣賊六十
餘人並驚刼人戸至午時乗船下去峽石縣軍賊自河
北渡過河南八日西京奏草賊見把截土壕鎮官私徃
來不得豈有京師咫尺而羣盜如此邊防寧静而叛卒
如是臣所謂地震之災漸見下動之象已萌臣為陛下
憂之今廟堂之上必有嘉謀樞軸之間必有善計若言
小小㓂盗不勞聖意憂虞遍遍指揮只令使臣捕逐如
此則羣盜終難剪滅諸處終未平寧若賊徒聚得二三
千人徑度淮南徃保呉越則運糧綱船不至京師矣若
賊徒取得一二州郡扼據要衝則上供錢帛不充國用
矣人心必有向背軍情豈無動揺當此之時契丹輒來
騷邊陛下不得不憂西戎輒來犯塞大臣不得不懼臣
今所言激切不為身謀所慮安危實為國計　先是西
鄙運糧詔以諸軍代民輓送己夘士卒亦令放歸仍賜
緡錢苦寒故也　帝御便殿閲殿前指揮使内殿直騎
射鬭槊擢精鋭者十餘人遷其職　是月有司言冬至
祀圜丘孟夏雩祀夏至祭方丘請奉太宗配上辛祈穀
季秋大饗明堂奉太祖配上辛祀感生帝孟冬祭神州
地祇奉宣祖配其親郊圜丘奉太祖太宗並配詔可
是月髙麗國王王治卒從子誦立誦遣兵校徐逺來請
命不得達而還遂與中國絶　十二月甲午錢若水等
言所修太宗實録自太平興國八年以前君臣獻替不
著於話言淳化五年以前親决萬幾不聞於䇿府請降
詔㫖許臣等於前任見任宰相參知政事樞密院使三
司使等處移牒求訪以備闕文許之　丙申追尊母賢
妃李氏為皇太后后喪先殯於普安院於是議改卜圜
陵立忌建廟有司言按周禮春官大司樂之職奏夷則
歌仲呂以饗先妣先妣姜嫄也是帝嚳之妃后稷之母
特立廟曰閟宫晉簡文宣后以不配食築室於外嵗時
享祭唐先天元年始祔昭成肅明二后於儀坤廟又𤣥
宗元獻楊后立廟於太廟之西稽於前文咸有明據望
令宗正寺於后廟内修奉廟室為殿三間設神門齋房
神厨以備薦饗從之　辛丑詔諸路轉運使申飭令長
勸課農桑　先是帝訪宰輔以靈武事宜參知政事李
至上疏以為靈州不可堅守萬口同議望釋李繼遷之
罪厚推賜與降詔綏懐反覆言之甚切至是繼遷遣使
修貢求備藩任帝雖察其變詐時方在諒闇姑務寧静
因從其請復賜姓名官爵甲辰以銀州觀察使趙保吉
為定難節度使遣内侍右班都知張崇貴賫詔賜之甲
寅遣張浦還(考異李燾日繼遷入貢正史實録會要並/不著其月日不知何也制辭據朝野雜編)
(與實録所載差異疑史官或加潤色耳雜編云在真宗/即位之次年又云張洎蘇易簡草制不稱㫖皆謬也今)
(削/去)　初刑部郎中知揚州王禹偁凖詔上疏言五事其
一日謹邊防通盟好使輦運之民有所休息方今北有
契丹西有繼遷戍兵餽餉固難寢停闗輔之民倒懸尤
甚臣愚以為宜敕封疆之吏致書遼人請尋舊好下詔
赦繼遷罪復與夏臺彼必感恩内附且使天下知陛下
屈己而為人也其二曰減冗兵併冗吏使山澤之饒稍
流於下當乾道開寳之時土地未廣財賦未豐然而擊
河東備北鄙國用亦足兵威亦彊自後盡取東南數國
又平河東土地財賦可謂廣矣而兵威不振國用轉急
其義安在所蓄之兵冗而不盡鋭所用之將衆而不自
專故也臣愚以為宜經制兵賦如開寳中則可以髙枕
而治矣且開寳中設官至少一州止有刺史一人司户
一人當時未嘗闕事自後有團練推官一人又有通判副
使判官推官而監庫監酒𣙜税筭又増四員曹官之外
更益司理問其租税減於曩日也問其人民逃於昔時
也冗吏耗於上冗兵耗於下此所以盡取山澤之利而
不能足也夫山澤之利不可棄也亦不可盡即如茶法
從古無税唐元和中以用兵齊蔡始建其法唐史稱是
嵗得錢四十萬貫東師以濟今則數百萬矣民何以堪
三曰艱難選舉使入官不濫太祖之世每嵗進士不過
三十人經學五十人重以周祖之後諸侯不得奏辟士
大夫罕有資蔭故有終身不獲一第没齒不獲一官者
先帝在位將逾二紀登第殆近萬人不無俊秀之才亦
有容易而得臣愚以為數百年之艱難故先帝濟之以
汎取二十載之霈澤陛下宜糾之以舊章望以舉場還
有司如故事至於吏部銓官亦非帝王躬親之事太祖
以來始令後殿引見因為常例以至先朝調選之徒多
求僥幸臣愚以為宜以吏部還有司依格勅注擬其四
沙汰僧尼使民無耗漢明之後佛法流入中國度人造
寺歴代増加不蠶而衣不耕而食是五民之外又益一
而為六矣假使天下有萬僧日食米一升嵗用絹一疋
是至儉也猶月費三千斛嵗用萬縑何况五七萬軰哉
又富者窮極口腹一齋一衣貧民百家未能供給不曰
民蠧其可得乎願深鍳治本亟行沙汰如以嗣位之初
未欲驚駭此軰且可一二十載不度人修寺使自銷鑠
其五曰親大臣逺小人使忠良謇諤之士知進而不疑
姦憸傾巧之徒知退而有懼疏奏即召禹偁還朝既用
其䇿以夏綏銀宥静五州賜趙保吉翌日命禹偁守本
官復知制誥　是嵗始分天下為十五路一曰京東路
二曰京西路三曰河北路四曰河東路五曰陜西路六
曰淮南路七曰江南路八曰荆湖南路九曰荆湖北路十
曰兩浙路十一曰福建路十二曰西川路十三曰峽路
十四曰廣南東路十五曰廣南西路
　富弼曰人君尚儉前代稍賢者能之太宗之尚儉其
　難哉時天下平定功業盛大自唐及五代四方僣偽
　之國盡為我有貢獻之物府無虚月加之生民脱去
　亂世各居富樂三代之下帝王致太平如此盛者有
　幾雖尚奢侈固有餘力亦未掩大徳而過為儉素所
　難能也此無他正以厚天下之俗為子孫之法耳祖
　宗時天子嘗自選知州今宰相亦不自選委之審官
　審官亦不選而依次撥人故州郡多不治其長育人
　才文武不乏馮繼業自矜守邊之功以為他人難繼
　太宗命一郎官代之威名方畧過於繼業當時養材
　如此之盛豈不休哉
　史臣曰帝沉謀英斷慨然有削平天下之志既即大
　位陳洪進錢俶相繼納土未幾取太原伐契丹繼有
　交州西夏之役干戈不息天災方行俘馘日至而民
　不知兵水旱螟蝗殆徧天下而民不思亂其故何也
　帝以慈儉為寳服澣濯之衣毁竒巧之器却女樂之
　獻悟畋遊之非絶逺物抑符瑞閔農事考治功講學
　以求多聞不罪狂悖以勸諫士哀矜惻怛勤以自勵
　日晏忘食至於欲自焚以答天譴欲盡除天下之賦
　以紆民力卒有五兵不試禾稼薦登之效是以青齊耆
　耋之叟願率子弟治道請登禪者接踵而至孟子曰
　得乎丘民而為天子其是之謂乎故帝之功德炳煥
　史牒號稱賢君若夫太祖之崩不踰年而改元涪陵
　縣公之貶死武功王之自殺宋后之不成喪則後世
　不能無議焉
　
　
　
　資治通鑑後編卷十八
