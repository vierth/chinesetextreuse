
　元史卷十八
　明翰林學士亞中大夫知制誥兼修國史宋濓等修
　本紀第十八
　　成宗一
成宗欽明廣孝皇帝諱特穆爾世祖之孫裕宗珍戩第
三子也母曰徽仁裕聖皇后鴻吉哩氏至元二年九月
庚子生二十四年諸王納延反世祖自將討平之其後
哈坦復叛命帝往征之哈坦敗亡三十年乙巳受皇太
子寳撫軍於北邊三十一年春正月世祖崩親王諸大
臣遣使告哀軍中夏四月壬午帝至上都左右部諸王
畢㑹先是御史中丞崔彧得玉璽于故臣之家其文曰
受命于天既夀永昌上之徽仁裕聖皇后至是手授于
帝甲午即皇帝位受諸王宗親文武百官朝於大安閣
詔曰朕惟太祖聖武皇帝受天明命肇造區夏聖聖相
承光熙前緒迨我先皇帝體元居正以來然後典章文
物大備臨御三十五年薄海内外罔不臣屬宏規逺略
厚澤深仁有以衍皇元萬世無疆之祚我昭考早正儲
位徳盛功隆天不假年四海缺望顧唯𦕈質仰荷先皇
帝殊眷往嵗之夏親授皇太子寳付以撫軍之任今春
宫車逺馭奄棄臣民乃有宗藩昆弟之賢戚畹官僚之
舊謂祖訓不可以違神器不可以曠體承先皇帝夙昔
付托之意合辭推戴誠切意堅朕勉徇所請於四月十
四日即皇帝位可大赦天下尚念先朝庶政悉有成規
惟慎奉行罔敢失墜更賴宗親勲戚左右忠良各盡乃
誠以輔台徳布告逺邇咸使聞知詔除大都上都兩路
差税一年其餘減丁地税糧十分之三係官逋欠一切
蠲免民户逃亡者差税皆除之追尊皇考曰皇帝尊太
母元妃曰皇太后庚子遣攝太尉鄂都岱等請謚于南
郊遣禮部侍郎李衎兵部郎中蕭泰登齎詔使安南中
書省臣言陛下新即大位諸王駙馬賜與宜依往年大
㑹之例賜金一者加四為五銀一者加二為三又江南
分土之賦初止驗其版籍令戸出鈔五百文今亦當有
所加然不宜增賦於民請因五百文加至二貫從今嵗
官給之從之乙巳賜駙馬曼濟岱銀七萬六千五百兩
竒爾濟蘇一萬五千四百五十兩髙麗王王昛三萬兩
丁未湖廣行省所屬冦盜竊發復令劉國傑討之戊申
太白晝見又犯鬼詔存恤征黎蠻𤓰哇等軍己酉雲南
行省以所定路府州縣來上上路二下路十一下州四
十九中縣一下縣五十以金齒歸附官阿魯為孟定路
總管佩虎符是月即墨縣雹五月庚戌朔太白犯輿鬼
壬子始開醮祠於夀寧宫祭太陽太嵗火土等星於司
天臺戊午遣攝太尉鄂都岱奉玉冊玉寳上大行皇帝
尊謚曰聖徳神功文武皇帝廟號世祖皇后尊諡曰昭
睿順聖皇后皇考尊謚曰文恵明孝皇帝廟號裕宗賜
國王和通金二百五十兩阿爾婁百五十兩巴延伊徹
察喇各五十兩銀鈔錦各有差庚申祭紫微星於雲仙
臺雲南部長適習四川散毛洞主覃順等來貢方物陞
其洞為府丁卯八畨宣慰使烏魯斯犯法為人所訟懼
罪逃還京師賜安西王阿南達鈔萬錠己巳改皇太后
所居舊太子府為隆福宫詹事院為徽政院司議曰中
議府正曰宫正家令曰内宰典醫署曰掌醫典寳曰掌
謁典設曰掌儀典饍曰掌饍仍增控鶴至三百人詔各
處轉運司官欺隠姦詐為人所訟者聽㢘訪司即時追
問其案牘仍舊例於嵗終檢之陞福建鹽提舉司為鹽
轉運司增捕私鹽人賞格庚午諸王伊勒布哈來朝以
瘠馬輸官官酬其直為鈔十有一萬五千錠賜伊蘇岱
爾汪惟和兩軍將士糧五萬石餉北征軍壬申御史臺
臣言内外官府增置愈多在京食禄者萬人在外尤衆
理宜減併命與中書議之用崔彧言肅政㢘訪司案牘
勿令總管府檢劾詔議増官吏禄以伊蘇岱爾所統將
士貧給鈔萬錠乙亥以扎實知樞密院事戊寅封皇姑
髙麗王王昛妃呼圖克庫哩頁額實為安平公主賜伊
都呼金五百五十兩銀七千五百兩哈瑪爾徳濟特哩
金五十兩銀四百五十兩西平王鄂囉齊言汪惟和之
軍多庇其富實而令貧弱者應役命更易之以阿爾婁
為太師巴延為太傅伊徹察喇為太保禁諸司豪奪鹽
船遞運官物僧道權勢之家私匿盜販是月密州路諸
城縣大都路武清縣雹峽州路大水六月庚辰朔日有
食之辛巳御史臺臣言名分之重無踰宰相惟事業顯
著者可以當之不可輕授㢘訪司官嵗以五月分按所
屬次年正月還司職官犯贓敇授者聽總司議宣授者
上聞其本司聲跡不佳者代之受賂者依舊例比諸人
加重帝曰其與中書同議乙酉雲南金齒路進馴象三
丙戌以雲南嵗貢馬二千五百匹給梁王太多命減之
庚寅必齊罕布哩頁城甘珠爾丹遣使來貢詔罷功徳
使司及泉府司官冗員壬辰立晉王内史府復以光禄
寺𨽻宣徽院中書省臣言朝㑹賜與之外餘鈔止有二
十七萬錠凡請錢糧者乞量給之定西平王鄂囉齊寧
逺王庫庫楚鎮南王托歡及額森特穆爾大㑹賞賜例
金各五百兩銀五千兩鈔二千錠幣帛各二百匹諸王
特穆爾布哈伊竒哩布哈等金各四百兩銀四千兩鈔
一千六百錠幣帛各一百六十匹以特穆爾復為平章
政事諸王阿齊格部約蘇卜屢叛伏誅以甘肅等處米
價踴貴詔禁釀酒命伊徹察喇提調羣牧事乙未以世
祖皇后裕宗諡號播告天下免所在本年包銀俸鈔及
内郡地税江淮以南夏税之半己亥以乳保勞封完顔
巴延為冀國公妻何氏冀國夫人鄂勒哲貸民錢多取
其息命依世祖定制辛丑浙西道提刑按察使鴻吉勒
岱鄂爾和受賂遇赦免復以為河西隴北道肅政㢘訪
使御史臺臣言先朝决獄隨罪輕重笞杖異施今止用
杖乞如舊例不允宋使家鉉翁安置河間年踰八十賜
衣服遣還家癸卯封駙馬竒爾濟蘇為唐王給金印甲
辰詔翰林國史院修世祖實録以鄂勒哲監修國史乙
巳給庫圖出征軍士鈔各千户千錠丙午太隂犯井
以實保齊從征諸軍自備馬一千一百九十餘匹命給
還其直戊申詔宗藩内外官吏人咸聽丞相鄂勒哲約
束以䇿凌巴鄂爾嘉勒為帝師賜玉印賜舒蘇徳濟公
主鈔千錠諸王巴爾達噶茂察哈爾部貧乏者三千錠
伯頁烏珍齊老曰巴雅布喇嘛庫齊楞瑪克展各金五
十兩銀鈔幣有差是月東安州蝗秋七月壬子詔御史
大夫阿爾婁振臺綱禁内外諸司減官吏俸為宴飲費
置隆福宫候衛司癸丑詔軍民各𨽻所司無相侵越乙
夘以諸王徹伯爾部四百餘戸乏食徙其家屬就食内
郡仍賜以鄂囉軍年例鈔三千錠給𤓰沙之民徙甘州
屯田者牛價鈔二千六百錠以頁特密實為東昌路達
嚕噶濟中書省臣言其嘗官是郡犯法五百餘欵今不
宜復官帝曰姑試之己未復立平陽路之蒲武鄉保定
路之博野泰安州之新泰等縣賜諸王徹伯爾鄂囉軍
伊蘇岱爾紅袄軍帛各六萬匹庚申改侍衛都指揮使
司為隆福宫左都威衛使右都威衛使以陜西道㢘訪
司沒入贓罰錢舊給安西王者令行省别貯之壬戌詔
中外崇奉孔子癸亥罷肇州宣慰使併入遼東道戊辰
減八番等處所設官二百一十六員八番稱新附九十
萬戸設官四百二十四員及遣官覈實止十六萬五千
餘戸故減之行樞密院頁特密實程鵬飛各加平章政
事中書省臣言樞密之臣不宜重與相銜帝命以軍職
尊崇者授之辛未中書省臣言向御史臺劾右丞阿里
嘗與阿哈瑪特同惡論罪抵死幸得原免不當任以執
政臣謂阿里得罪後能自警省乞令執政如故從之以
軍户所棄田産嵗入及管軍官吏贖罪等鈔復輸樞宻
院癸酉以陜西行省平章博果密為中書平章政事甲
戌立隨路民匠打捕鷹房納綿等戸總管府秩正三品
詔招諭暹國王甘珠爾丹來朝有故則令其子弟及陪
臣入質扎爾古齊言諸王之下有罪者不聞于朝輙自
决遣詔禁治之詔阿爾婁守北邊賜其所統軍士幣帛
各萬疋及西征軍士幣三萬疋鈔三萬六千六百錠賜
布拉噶沁公主及諸王阿濟格女弟巴圖銀鈔有差是
月棣州陽信縣雹大風㧞木發屋真定路之南宫新河
易州之淶水等縣雹八月庚辰太白晝見癸未平灤路
遷安等縣水蠲其田租戊子初祀社禝用堂上樂嵗以
為常己丑以大都留守段貞平章政事范文虎監浚通
恵河給二品銀印令軍士復濬浙西太湖澱山湖溝港
立新河運糧千戸所詔諸路平凖交鈔庫所貯銀九十
三萬六千九百五十兩餘留十九萬二千四百五十兩
為鈔母餘悉運至京師復立平陽之芮城陵川等縣辛
夘以孟克等喇妻子為敵所掠賜鈔八千錠戊戌太隂
犯畢太白犯軒轅是月徳州之安徳縣大風兩雹九月
壬子聖誕節帝駐驆三部落受諸王百官賀癸丑詔有
司存恤征𤓰哇軍士死事之家甲寅口授諸王傅昂哈
布哈為丞相丁巳太白經天庚申以和囉羅及納延之
黨七百餘人𨽻同知樞宻院事布琳濟達習水戰丙寅
太隂掩填星辛未太隂犯軒轅乙亥太白犯右執法太
隂犯平道遣托海特穆爾等使克埒格爾趙州之寧晉
等縣水冬十月戊寅車駕還大都辛巳江浙行省臣言
陛下即位之初詔蠲今嵗田租十分之三然江南與江
北異貧者佃富人之田嵗輸其租今所蠲特及田主其
佃民輸租如故則是恩及富室而不被於貧民也宜令
佃民當輸田主者亦如所蠲之數從之遼陽行省所屬
九處大水民饑或起為盜賊命賑恤之江西行省臣言
銀塲嵗辦萬一千兩而未嘗及數民不能堪命自今從
實辦之不為額壬午太白犯左執法有事于太廟癸巳
太隂掩填星乙未太陰犯井金齒新附孟愛甸酋長遣
其子來朝即其地立軍民總管府朱清張瑄從海道嵗
運糧百萬石以京畿所儲充足詔止運三十萬石辛丑
帝諭右丞阿里㕘政梁徳珪曰中書職務卿等皆懐怠
心朕在上都令還頁特密實已沒財産任莽賚布哈皆
至今未行又不約束吏曹使選人留滯僧格雖姦邪然
僚屬憚其威政事無不立决卿等其約束曹屬有不事
事者笞之仍以朕意諭丞相鄂勒哲壬寅緬國遣使貢
馴象十乙已遣南巫里速木答刺繼沒刺矛毯陽使者
各還其國賜以三珠虎符及金銀符金幣衣服有差初
伊克穆蘇征𤓰哇時嘗招其瀕海諸國於是南巫里等
遣人來附以禁商泛海留京師至是弛商禁故皆遣之
十一月丁未朔帝朝皇太后于隆福宫上玉冊玉寳庚
戍行樞宻院臣劉國傑討辰州賊詔選州民刀弩手助
其軍他不為例京師犯贓罪者三百人帝命事無疑者
准世祖所定十三等例决之己酉太隂犯亢庚戌廣西
鹽先給引於民而徴其直私鹽日横及官自鬻鹽民復
不售詔先以鹽與民而後徴之辛亥中書省臣言國賦
嵗有常數先帝嘗曰凡賜與雖有朕命中書其斟酌之
由是嵗務節約常有贏餘今諸王藩戚費耗繁重餘鈔
止一百十六萬二千餘錠上都隆興西京應昌甘肅等
處糴糧鈔計用二十餘萬錠諸王五戸絲造作顔料鈔
計用十餘萬錠而來㑹諸王尚多恐無以給乞俟其還
部臣等酌量定擬以聞從之壬子詔以軍民不相統壹
罷湖廣江西行樞宻院併入行省乙夘令河西僧人依
舊助役丁巳以巴延徹爾㕘議中書省事其兄巴延言
曰臣叨平章政事兄弟宜相嫌避帝曰卿勿復言兄平
章於上弟㕘議於下何所嫌也罷桂齊屯田總管府罷
宣政院所刻河西蔵經板庚申太隂犯畢甲子詔禁作
姦犯科者以湖南道宣慰司何偉為中書㕘知政事罷
海北海南市舶提舉司壬申立覆實司濟寜路立諸色
戸計諸總管府秩四品癸酉太白犯房詔改明年為元
貞元年十二月辛巳賜諸王伊斯瑪音金五十兩癸未
嵗星犯房丙戌罷遼河等處人匠正副達嚕噶齊丁亥
嵗星犯鈎鈐壬辰太隂犯鬼甲午以諸王鴻和爾駙馬
阿實克等在軍加賜金銀鞍勒弓矢衣服有差乙未以
巴雅爾台呼喇珠所𨽻一千户饑賜鈔萬錠戊戌禁侵
擾農桑者庚子太隂犯房又犯嵗星選各衛精兵千人
命巴喇罕岱爾等將之戍和林聽太師阿爾婁節度三
年而更用帝師奏釋京師大辟三十人杖以下百人賜
諸鰥寡貧民鈔二百錠曲静澂江普安等路夷官各以
方物來貢以東勝等處牛遞戸貧乏賜鈔三千餘錠卜
阿里使麻八兒還都阿克蘇民為海都所虜賜鈔三萬
九千九百錠是月以常徳岳鄂漢陽四州水免其田租
是嵗斷大辟三十一人
元貞元年春正月戊申諸王阿實罕來朝賜金五十兩
銀四百五十兩癸丑以太僕卿濟爾噶朗為御史大夫
甲寅以從世祖狩杭愛功賜諸王呼喇珠金五十兩珠
一串乙夘太隂犯填星又犯畢壬戌以國忌即大聖夀
萬安寺飯僧七萬癸亥安西王阿南達寧逺王庫庫楚
皆言所部貧乏賜安西王鈔二十萬錠寧逺王六萬錠
又以隕霜殺禾復賑安西王山後民米一萬石詔道家
復行金籙科範以雲南行省左丞楊炎龍為中書左丞
乙丑以亦奚不薛復𨽻雲南行省以行樞宻院既罷賜
行中書省長官虎符領其軍庚午以江淛行省平章阿
喇卜丹為㕘知政事壬申立北庭都元帥府以平章政
事赫伯為都元帥江淛行省右丞色埒黙為副都元帥
皆佩虎符立察遜塔拉都元帥府以根敦扎卜為都元
帥佩虎符饒州路達嚕噶齊阿勒呼本治中趙良不法
僉江東㢘訪司事實保季讓受金縱之事覺實保自殺
杖季讓除名沒財産奴婢之半罷𤓰沙等州屯田癸酉
嵗星犯東咸甲戌有飛書妄言朱清張瑄有異圖者詔
中外慰勉之乙亥追封皇國舅昂吉諾延為濟寧王諡
忠武封皇姑囊嘉特章公主為魯國大長公主駙馬曼
濟岱為濟寧王賜金印詔飭諸道鹽運司二月丙子朔
安西王相塔齊等請復立王相府不許令陜西省臣給
其所需仍以㢘訪司沒入贓罰鈔與之丁丑翰林學士
承㫖留夢炎告老帝以其在先朝言無所隠厚賜遣之
命赫伯色埓黙博囉將特黙齊軍萬人出征聽諸王徹
伯爾節度壬午罷江南茶税以其數三千錠添入江西
𣙜茶都轉運司嵗額詔貸鄂拓克錢逃隠者罪之以其
錢賞首告者癸未熒惑犯太隂丁亥雲南行省平章額
森布哈言敢麻魯有兩夷未附金齒亦叛服不常乞調
兵六千鎮撫金齒置驛入緬從之復以拱衛司為正三
品以濟寧王曼濟岱所部鴻吉哩人貧乏賜鈔一十八
萬錠戊子思州田哈喇布哈雲南夷卜木四川洞主查
閭王金齒帶梅混冬等來見緬國阿刺扎髙微班的來
獻舍利寳玩壬辰太隂犯平道甲午以特黙齊軍出征
馬不足詔除軍民官吏所乘凡有馬者盡括之丁酉車
駕幸上都癸夘太隂犯嵗星以諸王琳沁部馬牛驛人
貧乏賜鈔千錠以工部尚書兼諸路金玉人匠總管府
達嚕噶齊吕天麟為中書㕘知政事立雲南銀場都提
舉司秩四品中書省臣言近者阿哈瑪特僧格怙勢賣
官不别能否止慿解由選調故選法大壊宜令亷訪司
體覆以聞省臺選官覈實定其殿最以明黜陟其亷訪
司官亦令省臺同選為宜從之罷河西軍聽各還其所
屬賜駙馬諾海鈔萬五千錠以醮延春閣賜天師張與
棣宗師張留孫真人張志仙等十三人玉圭各一製寳
玉五方佛冠賜帝師三月乙巳朔安南世子陳日燇遣
使上表慰國哀又上書謝寛貰恩并獻方物丙午遣摩
琳璋以鈔五萬錠授征西元帥令市馬萬匹分賜二十
四城貧乏軍校庚戌太隂犯填星壬子禁來朝官歛所
屬俸丙辰給阿爾婁托克托軍炒米萬石金齒洞蠻來
見賜衣遣之戊午罷福建銀場提舉司其嵗額銀以有
司領之中書省臣言樞宻院御史臺例應奏舉官屬其
餘諸司不宜奏請今皆請之非便詔自今以後専令中
書擬奏以東作方殷罷諸不急營造惟帝師塔及張法
師宫不罷壬戌地震太隂犯房丙寅國王和通隠所賜
本部貧民鈔三百五十錠命臺臣遣人按問以愧之詔
免醫工門徭増置䝉古學正以各道肅政亷訪司領之
夏四月辛巳妖人䝉蟲僭擬及其黨十三人伏誅賜章
河至苦鹽貧乏驛戸鈔一萬二千九百餘錠丙戌諸王
伊竒哩以兵五千人戍俄羅斯界遣使來求馬帝不允
庚寅太隂犯東咸封乳母楊氏為趙國安翼夫人癸巳
以同知烏撒烏䝉等處宣慰司事雅克諾木假兵部尚
書佩虎符使馬答兒的隂戊戌給扈從特黙齊軍市馬
鈔二十萬錠庚子立掌謁司掌皇太后寳秩四品以宦
者為之賜桂齊親軍貧户鈔四萬一千五百餘錠癸邜
以諸王徹伯爾所統特黙齊紅袄軍各千人𨽻西平王
鄂囉齊設各路隂陽教授仍禁隂陽人不得游於諸王
駙馬之門以桂齊萬戸呼圖克布哈等所部為敵所掠
賜鈔有差是月真定路平山靈夀等縣有蟲食桑閏四
月丙午為皇太后建佛寺於五臺山以前工部尚書鼐
濟為將作院使領工部事燕南河北道肅政亷訪使宋
徳柔為工部尚書董其役以大都保定真定平陽太原
大同河間大名順徳廣平十路應其所需癸丑嵗星犯
房甲寅太隂犯平道立舍哩招討使司以塔爾古岱為
使佩虎符乙卯太隂犯亢丁巳太隂掩房己未罷打捕
鷹房總管府及司籍周用薄斂等庫及徽州路銀場各
處鹽使司鹽場改設司令司丞仍免大都今嵗田租弛
甘州酒禁庚申河南行省虧兩淮嵗辦鹽十萬引鈔五
千錠遣扎拉台等往鞫實命各隨其罪之輕重治之陜
西行省増羡鹽鈔一萬二千五百餘錠山東都轉運使
司博碩噶等增羡鹽鈔四千餘錠各賜衣以旌其能南
人洪㓜學上封事妄言五運笞而遣之壬戌塔竒呼阿
薩爾以不法伏誅詔禁行省行泉府司抽分市舶貨同
匿其珍細者戊辰遣阿雅噶齊覈實髙麗國儲糧平陽
民訴諸王錫錫竒爾薩巴部曲恣横遣官鞫之賜安南
國王陳益稷鈔千錠是月蘭州上下三百餘里河清三
日五月戊寅以魯國大長公主建佛寺於應昌給鈔千
錠金五十兩命敏珠爾丹何榮祖等釐正選法己夘竄
莽果部必舒于江西從頁特密實討賊庚辰詔各省止
存儒學提舉司一餘悉罷之陞江浙平陽等縣為州以
戸為差户至四萬五萬者為下州五萬至十萬者為中
州下州官五員中州六員凡為中州者二十八下州者
十五又以户不及額降連州路為連州増重挑補鈔人
罪告者仍優其賞令犯人給之辛巳罷行大司農司加
平章政事敏珠爾丹為平章軍國重事中書左丞議中
書省事何榮祖為昭文館大學士與中書省事甲申詔
自元貞元年五月以前逋欠錢糧者皆罷徴丁亥太隂
犯南斗甲午以諸王阿齊格部貧乏賜鈔二十萬錠江
淛行省臣特穆爾不聽詔遣官責之丙申以巴延子滿
達勒為僉書樞宻院事太后言其父盡心王室欲令代
其父官帝以其年尚小故有是命詔以農桑水利諭中
外鞏昌府金州西和州㑹州兩雹無麥禾饒州鎮江常
州湖州平江建康太平常徳澧州皆水六月戊申濟南
路之歴城縣大清河水溢壊民居壬子髙麗王王昛乞
為太師中書令不允以近邊役煩及水灾免咸平府民
八百戸今年賦税詔遼陽省進海東青鶻二十四驛每
驛給牛六頭使者食米五石鷹食羊五口又狗遞十二
驛毎戸給鈔十錠甲寅翰林承㫖董文用等進世祖實
録乙夘江西行省所轄郡大水無禾民乏食令有司與
亷訪司官賑之仍弛江河湖泊之禁聽民採取陞沅州
為路以靖州𨽻之遣使與各省官就遷調邊逺六品以
下官併左右兩江宣慰司都元帥府宣撫司為廣西兩
江道宣慰司都元帥府以靖江為治所仍分司邕州敕
凡上封事者命中書省發緘視之後以聞詔河西僧納
租税癸亥立䝉古軍都元帥府于西川徑𨽻樞宻院以
阿拉克特穆爾雅爾哈並為都元帥佩虎符河西隴北
道亷訪司鞫張萬戸不法西平王鄂囉齊沮撓其事帝
命諭之甲子以安西王所部出征軍妻孥乏食給糧二
千石昭賀藤邕澧全衡栁吉贛南安等處蠻㓂竊發以
軍民官備禦不嚴撫字不至皆責而降之駙馬濟寧王
曼濟岱私殺罪人御史臺臣言其専擅有㫖諭曼濟岱
令知之庚午立西域衞親軍都指揮使司以敫爾徳濟
為都指揮使是月汴梁路蝗利州盖州螟泰安曹州濟
寧路水鞏昌環州慶陽延安安西旱秋七月乙亥徙甘
凉御匠五百餘戸于襄陽詔江南地税輸鈔丁丑太隂
犯亢罷追問已原逋欠布延徹爾額實公主等俱以其
部貧乏來告賜鈔計四十九萬餘錠御史臺臣言内地
盜賊竊發者衆皆由國家赦宥所致乞命中書立為條
格督責所屬期至盡滅制曰可乙夘詔申飭中外有儒
吏兼通者各路舉之㢘訪司每道嵗貢二人省臺委官
立法考試中程者用之所貢不公罪其舉者職官坐贓
論斷再犯者加二等倉庫官吏盜所守錢糧一貫以下
笞之至十貫杖之二十貫加一等一百二十貫徒一年
毎三十貫加半年二百四十貫徒三年滿三百貫者死
計贓以至元鈔為則給江南行御史臺守䕶軍百人減
海南屯田軍之半還其元翼詔増給諸軍藥餌價值壬
午立肇州屯田萬戸府以遼陽行省左丞阿薩爾領之
甲申嵗星犯房給塞下貧乏鈔二萬四千錠己丑賜劉
國傑玉帶錦衣旌其戰功辛夘以托克托呼所部貧賜
鈔十萬錠戊戌朱永福邊珍裕以妖言伏誅扎爾古濟
文移舊用國語敕改從漢字壬寅詔易江南諸路天慶
觀為𤣥妙觀毁所奉宋太祖神主大都遼東東平常徳
湖州武衛屯田大水隆興路雹太原平陽安豐河間等
路旱八月己酉太隂犯牛壬子太隂犯壘壁陣辛酉緬
國進馴象三癸亥賑遼陽民被水者糧兩月己巳以駙
馬諾海知樞宻院事金復州屯田有蟲食禾汴梁安西
真定等路旱平江安豐等路大水九月甲戌帝至自上
都乙亥用帝師奏釋大辟三人杖以下四十七人戊寅
以巴咱爾治私第給鹽萬引詔輸米十萬石于𣙜場故
廪以備北塞以特黙齊軍士所至擾民令赫伯鎮之犯
者罪其主將己夘罷四川淘金戸四千還其元籍罪初
獻言者庚辰罷寧夏路中行書省以其事併入甘肅行
省丁亥𤓰哇遣使來獻方物己丑給桓州甲匠糧千石
壬辰湖州司獄郭玘訴淛西㢘訪司僉事張孝思多取
廪餼孝思繫玘于獄行臺令監察御史楊仁往鞫而江
淛行省平章特穆爾逮孝思至省訊問又令其屬官與
仁同鞫玘事仁不從行臺以聞詔省臺遣官鞫問既引
服皆杖之諸王錫錫部衆擾民遣官按問杖其所犯重
者餘聽錫錫責之甲午太隂犯軒轅戊戌太隂犯平道
宣徳府大水軍民乏食給糧兩月武衛萬盈屯及延安
路隕霜殺禾髙郵府泗州賀州旱平江廬州等路大水
冬十月癸夘有事于太廟中書省臣言去嵗世祖皇后
裕宗祔廟以綾代玉冊今玉冊玉寳成請納諸各室帝
曰親享之禮祖宗未嘗行之其奉冊以來朕躬祝之命
獻官迎𨗳入廟給江淛河南巡邏私鹽南軍兵仗癸丑
以西北叛王將入自土蕃命平章軍國重事達宻實往
征之仍敇便宜總帥發兵千人從行聽其節度甲寅中
書省御史臺臣言江淛行省平章莽賚布哈陳臺憲非
便事臣等議乞自今監察御史亷訪司有所按覈州縣
官與本路同鞫路官與宣慰司同鞫宣慰司官與行省
同鞫制曰可詔諸王駙馬部民既𨽻軍籍者毋奪囘本
部己未賜各衛士貧乏者鈔二萬九千三百餘錠辛酉
辰星犯房壬戌辰星犯鍵閉癸亥賜諸王巴咱爾哈喇
哈達蘇都爾三部鈔四萬八千五百餘錠丁夘以博羅
齊達喇齊等貧乏賜鈔二萬九千餘錠戊辰太白晝見
太隂犯房遣安南朝貢使陳利用等還其國降詔諭陳
日燇十一月甲戌太白經天及犯壘壁陣辛巳置江淛
行省檢校官二員立江淛金銀洞冶轉運使司乙酉太
隂犯井丙戌毯陽酋長之兄脱杭捧于法而剌酋長之
弟宻刺八都阿魯酋長之弟脱杭忽先等各奉金表來
覲丁亥太隂犯鬼戊子賜阿魯酋長虎符癸巳賜安西
王甲冑槍檛弓矢櫜鞬等十五萬八千二百餘事戊戌
陞贛州路之寜都㑹昌二縣為州以石城縣𨽻寧都瑞
金縣𨽻㑹昌詔江淛行省括隠漏官田及檢劾富强避
役之戸十二月庚子朔遣集賢院使諤爾根薩果等祭
星于司天臺癸卯以駙馬阿布哈所部民貧賜鈔萬錠
賜諸王伊克圖呼喇珠阿實罕等金各二百五十兩鈔
五百錠丙辰太隂犯軒轅荆南僧普昭等偽撰佛書有
不道語伏誅己未詔大都路凡和顧和買及一切差役
以諸色戸與民均當賜諸王巴延特穆爾阿巴額布根
金各五百兩銀五千兩鈔二千錠幣帛各二百疋其㓜
王減五分之一以各道亷訪司官八員員一印命收其
三甲子太隂犯天江賜帝師雙龍鈕玉印伊蘇岱爾之
軍因李璮亂去山東其元駐之地為人所墾嵗乆成業
爭訟不已命别以境内荒田給之正軍五頃餘丁二頃
已滿數者不給減海運脚價鈔一貫計每石六貫五百
文著為令徙縉山所居竒爾吉斯等民于山東以田與
牛種給之丁卯禁諸王輒召有司官吏己巳詔免軍器
匠門徭是嵗斷大辟三十人
　
　
　
　
　
　元史卷十八
元史卷十八考證
成宗本紀元貞元年二月壬辰太陰犯平道甲午以特
　黙齊軍出征馬不足詔軍民官吏所乘凡有馬者盡
　括之　案原本甲午在壬辰之上考之天文志太陰
　犯平道亦在壬辰日据改
五月庚辰陞江浙平陽等縣為州　案地理志平陽瑞
　安二縣屬溫州元貞元年陞州原本訛江南据改
