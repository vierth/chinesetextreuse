
　西漢年紀卷三　　　　　宋　王益之　撰
　　惠帝
孝惠皇帝諱盈髙祖太子也母曰吕皇后帝年五嵗髙
祖初為漢王二年立為太子十二年四月髙祖崩五月
丙寅太子即皇帝位(漢書/紀)是時髙祖八子長男肥帝兄
也異母肥為齊王餘皆帝弟戚姬子如意為趙王薄夫
人子恒為代王諸姬子子恢為梁王子友為淮陽王子
長為淮南王子建為燕王髙祖弟交為楚王兄子濞為
呉王非劉氏功臣番君吳芮子臣為長沙王(史記/紀)尊皇
后曰皇太后(漢書/紀)漢興因秦之稱號帝母稱皇太后祖
母稱太皇太后適(讀曰/嫡)稱皇后妾皆稱夫人又有美人
良人八子七子長使少使之號焉至武帝制偼(音/接)伃(音/予)
娙(五經/反)娥傛(音/容)華充依各有爵位而元帝加昭儀之號
凡十四等云昭儀位視丞相爵比諸侯王偼伃視上卿
比列侯娙娥視中二千石比關内侯傛華視真二千石
比大上造美人視二千石比少上造八子視千石比中
更充依視千石比左更七子視八百石比右庶長良人
視八百石比左庶長長使視六百石比五大夫少使視
四百石比公乗五官視三百石順常視二百石無涓共
和娯靈保林良使夜者皆視百石上家人子中家人子
視有秩斗食云五官以下葬司馬門外(外戚傳序尊案/此條葢因  吕)
(后為皇太后之文而連類及漢一朝後宫之制/體例未免龎雜今姑仍原本録之以存其舊)賜民爵
一級中郎郎中滿六嵗爵三級四嵗二級(蘇林曰中郎/省中郎也)
外郎滿六嵗二級(蘇林曰外/郎散郎也)中郎不滿一嵗一級外郎
不滿二嵗賜錢萬宦官尚食比郎中(應劭曰舊有五尚/尚冠尚帳尚席尚)
(衣亦是漢儀注省中有五/尚而内官婦人有諸尚)謁者執楯執㦸武士騶比外
郎太子御驂乗賜爵五大夫舍人滿五嵗二級賜給喪
事者二千石錢二萬六百石以上萬五百石二百石以
下至佐史五千視作斥土者將軍四十金二千石二十
金六百石以上六金五百石以下至佐史二金减田租
復十五稅一(鄧展曰漢初十五税/一中間廢今復之也)爵五大夫吏六百石
以上及宦皇帝而知名者有罪當盗械者皆頌(與容/同)繫
上造以上及内外公孫耳孫有罪當刑及當為城旦舂
者皆耐為鬼薪白粲(應劭曰城旦者旦起行治城舂者/婦人不豫外徭但舂作米皆四嵗)
(刑鬼薪取薪給宗廟白粲/坐擇米使正白皆三嵗刑)民年七十以上若不滿十嵗
有罪當刑者完之(本/紀)詔曰吏所以治民也能盡其治則
民頼之故重其祿所以為民也今吏六百石以上父母
妻子與同居及故吏嘗佩將軍都尉印將兵及佩二千
石官印者家唯給軍賦他無有所與(讀曰豫/本紀)帝謂叔孫
通曰先帝園陵寢廟羣臣莫能習徙通為奉常定宗廟
儀法(通/傳)髙祖廟奏武德文始五行之舞武德舞者髙祖
時作以象天下樂已行武以除亂也文始舞者本舜招
舞也髙祖更名文始舞五行舞者本周舞也秦始皇更
名五行舞葢樂已所自作明有制也樂先王之樂明有
法也(禮樂/志)令郡國諸侯各立髙祖廟以嵗時祀(史記/髙紀)初
陳平周勃既受詔馳傳未至軍行計曰樊噲帝之故人
功多又吕后女弟嬃夫有親且貴帝以忿怒故欲斬之
即恐後悔寧囚而致上令上自誅之未至軍為壇以節
召樊噲噲受詔即反接載檻車詣長安而令周勃代將
兵定燕平聞髙帝崩平恐吕后及吕嬃怒廼馳傳先去
逢使者詔平與灌嬰屯于滎陽平受詔立復馳至宫哭
殊悲因奏事喪前吕后哀之曰君出休矣平畏讒之就
因固請之得宿衞中太后乃以為郎中令日傅教帝是
後吕嬃讒不得行樊噲至即赦復爵邑(平/傳)髙祖諸御幸
姬戚夫人之屬太后怒皆幽之不得出宫而薄姬以希
見故得出從子之代為代王太后太后弟薄昭從如代
(史記外/戚世家)太后最怨戚夫人廼令永巷囚戚夫人(吕后/紀)髠
鉗衣赭衣令舂戚夫人舂且歌曰子為王母為虜終日
舂薄暮常與死為伍相離三千里當誰使告女(讀曰/汝)太
后聞之大怒曰乃欲倚女子耶(吕后/傳)使使召趙王趙相
周昌令王稱疾不行使者三反昌曰髙帝屬(之欲/反)臣趙
王趙王年少竊眀太后怨戚夫人欲召趙王并誅之臣
不敢遣王王且亦病不能奉詔太后怒廼使使召趙相
相至謁太后太后罵昌曰爾不知我之怨戚氏乎而不
遣趙王昌既被徵太后復使使召趙王王果來(周昌/傳)未
到帝慈仁知太后怒自迎趙王覇上入宫自挾與趙王
起居飲食太后欲殺之不得間(吕后/紀)太后徳留侯張良
廼彊食(讀曰/飤)之曰人生一世間如白駒之過隙何自苦
如此良不得已彊聽食(良/傳)太后德太僕夏侯嬰之脫帝
及魯元于下邑間也乃賜嬰北第第一曰近我以尊異
之(夏侯/嬰傳)
元年冬十二月民有罪得買爵三十級以免死罪(應曰/一級)
(直錢/二千)賜民爵户一級(本/紀)春正月城長安(按原本無城長/安句而五年九)
(月獨書長安城成首尾/不具今据漢書補入)除諸侯相國法更以参為丞相
(曹參世家記考異曰荀紀載于是年冬未殺趙王如意/之前按史  大事記載于城長安之後今從史記大事)
(記/)夏詔賜酈侯吕台父周吕侯澤諡為令武侯(吕后/紀)秋
九月封長沙王芮子淺為便侯(年/表)
　　太史公讀列封至便侯曰有以也夫長沙王者著
　　令甲稱其忠焉昔髙祖功臣王者八國至孝惠時
　　唯獨長沙全竟無過為藩守職信矣故其澤流枝
　　庶毋功而侯者數人(索隱曰按表芮子淺封便侯/傳至元孫又封臣之子為沅)
　　(陵侯亦/至元孫)
二年冬十月楚王交齊王肥來朝帝與齊王燕飲太后
前帝以為齊王兄置上坐如家人禮太后怒乃酌兩巵
酖置前令齊王起為夀齊王起帝亦起取巵欲俱為夀
太后乃恐(按原本無乃酌兩巵以下二十/九字文義未明今据史記補入)自起泛(漢書/作及)
帝巵齊王怪之因不敢飲佯醉去問知其酖廼恐自以
為不得脫長安上車太息齊内史士(按劉向新/序無士字)參乘怪
問其故王具以狀語内史内史曰王寧亡十城邪將之
(按劉向新序之/作亡蓋此本誤)齊國也王曰得全身而已何敢愛城哉
内史曰太后獨有帝與魯元公主今王有七十餘城而
公主乃食數城誠以十城上太后為公主湯沐邑内有
親親之恩外有順太后之意太后必喜是亡十城而得
六十城也王曰善至邸上奏獻城陽郡尊公主為王太
后吕太后果大恱廼置酒齊邸樂飲罷歸齊王(史記/新序)春
正月天開東北廣十餘丈長二十餘丈(荀/紀)相國蕭何病
上親自臨視何疾因問曰君即百嵗後誰可代君對曰
知臣莫若主帝曰曹參何如何頓首曰帝得之矣何死
不恨矣秋七月辛未何薨諡曰文終侯(本紀/何傳)
　　太史公曰蕭相國何于秦時為刀筆吏錄録未有
　　竒節及漢興依日月之末光何謹守管鑰因民之
　　疾秦法順流與之更始淮陰黥布等皆以誅滅而
　　何之􁆇爛焉位冠羣臣聲施後世與閎夭散宜生
　　等争烈矣
房中祠樂髙祖唐山夫人所作也周有房中樂至秦名
曰夀人髙祖樂楚聲故房中樂楚聲也是嵗帝使樂府
令夏侯寛(按樂府武帝時始立樂/府令疑當作大樂令)備其簫管更名曰安
世樂(禮樂/志)
三年秋七月南越王趙佗稱臣奉貢(本/紀)殞石扵綿諸一
(荀/紀)初秦置監御史漢興省之(顔曰秦時御史監郡若今/刺史如曰秦并天下為三)
(十六郡郡/置守尉監)至是帝始遣御史監三輔郡察詞訴所察之
事凡九條(漢儀云惠帝三年相國奏御史監三輔郡察/以九條察有詞訟者盗賊者偽鑄錢者恣為)
(姦詐者論獄不直者擅興徭賦不平者吏不亷者吏以/苛刻故劾無罪者敢為踰侈及弩力十石以上者作非)
(所當服者/凡九條)監者二嵗更之常以十月奏事十二月還監
其後諸州復置監御史(通/典)長修侯杜恬為廷尉(百官/表)
四年冬十月楚王交齊王肥淮南王長趙王友來朝(史/記)
(年/表)壬寅帝納皇后張氏納采鴈璧乘馬束帛聘黃金二
萬斤馬十二疋(通典元注曰吕后為帝/納魯  女故特優其禮)為天下初定復
弛商賈之律然市井子孫亦不得宦為吏(食貨志/平凖書)帝為
東朝長樂宫數蹕煩民作復(方目/反)道方築武庫南叔孫
通奏事因請間曰陛下何自築復道髙帝寢衣冠月出
㳺髙廟子孫奈何乘宗廟道上行哉帝懼曰急壞之通
曰願陛下為原廟渭北衣冠月出游之益廣宗廟大孝
之本上乃詔有司立原廟原廟起以復道故(通/傳)
　　太史公曰叔孫通希世度務與時變化卒為漢家
　　儒宗大直若詘道固委蛇葢謂是乎
春三月雨血于宜陽一頃(荀紀三按原本無春/三月  字今補入)
五年冬十月呉王濞燕王建來朝(史記/年表)三月帝游離宫
叔孫通曰古者有春嘗菓方今櫻桃熟可獻願陛下因
取櫻桃獻宗廟上許之諸菓獻由此興(通傳三月/據荀紀)秋八
月己丑相國平陽懿侯曹參薨(紀/表)
　　太史公曰曹相國參攻城野戰之功所以能多若
　　此者以與淮陰侯俱及信已滅而列侯成功唯獨
　　參擅其名參為漢相國清净極言合道然百姓離
　　秦之酷後參與休息無為故天下俱稱其美矣
九月長安城成賜民爵户一級(本/紀)是嵗以髙祖沛宫為
髙祖原廟皆令歌兒習大風歌吹以相和常以百二十
人為員(禮樂志史記大事記大考異曰此事見漢書禮/樂志不載年唯史記  事記載于五年今從之)
六年冬諸侯以長安城就來㑹十月朝賀(史記吕/后紀)齊悼
惠王肥薨遣張良立齊太子襄為齊王赦齊境内(紀及/齊王)
(傳大/事記)匈奴單于冒頓為書使使遺髙后辭極䙝慢髙后
大怒召丞相平及上將軍樊噲中郎將季布等議斬其
使者發兵而擊之樊噲曰臣願得十萬衆横行匈奴中
諸將皆阿吕太后以噲言為然布曰樊噲可斬也夫以
髙帝兵三十餘萬困于平城噲時亦在其中不能解圍
今噲奈何以十萬衆横行匈奴中面謾(音嫚又莫連反/  考異曰匈奴)
(傳云前陳豨反于代漢兵三十二萬噲為上將軍時匈/奴圍髙帝于平城噲不能解圍按髙祖困于平城乃是)
(撃韓王信非陳豨也匈奴傳/誤今從季布傳刪去此語)秦以事胡陳勝等起今創
痍(音/夷)未瘳(丑留/反)噲又面䛕欲摇動天下且夷狄譬如禽
獸得其善言不足喜惡言不足怒也是時殿上皆恐太
后罷朝遂不復議撃匈奴事令大謁者張釋報書(按史/或作)
(張釋或作張澤或作張卿又作張/釋卿宋祁以為卿是字釋其名)深自謙遜以謝之并
遺以車二乘馬二駟冒頓復使使來謝曰未嘗聞中國
禮義陛下幸而赦之因獻馬遂和親(季布傳匈/奴傳通鑑)令民得
買爵女子年十五以上至三十不嫁五筭(本/紀)夏六月舞
陽武侯樊噲薨子伉嗣(本紀/噲傳)起長安西市脩敖倉(本/紀)留
侯張良薨諡曰文成侯(世家/通鑑)置太尉官以絳侯周勃為
太尉勃為人木强敦厚髙帝以為可屬大事(本傳史考/異曰  記)
(紀及將相年表皆書于吕后之四年而漢書周勃傳云/惠帝六年置太尉官以勃為太尉百官表載勃亦以六)
(年為太尉與史記紀不同按是年曹參薨拜王陵為右/丞相陳平左丞相因命周勃為太尉葢推髙帝遺言行)
(之也又史記周勃世家亦以為孝惠/六年益信漢書所載為是今從之)士軍侯宣義為廷
尉(百官/表)
七年冬十月楚王交吳王濞淮南王長燕王建趙王友
梁王恢皆來朝(年/表)夏五月以辟陽侯審食其為典客(百/官)
(表/)初食其以舍人侍吕后于楚幸于太后(王陵/傳)後人或
毁辟陽侯帝大怒下吏欲誅之太后慙不可言大臣多
害辟陽侯行欲遂誅之朱建廼求見帝幸臣閎孺説曰
君所以得幸帝天下莫不聞今辟陽侯幸太后而下吏
道路皆言君讒欲殺之今日辟陽侯誅旦日太后含怒
亦誅君君何不肉袒為辟陽侯言帝帝聽君出辟陽侯
太后大驩兩主俱幸君君富貴益倍矣于是閎孺大恐
從其計言帝帝果出辟陽侯(朱建/傳)閎孺以婉媚貴幸與
上卧起公卿皆因關說帝時郎侍中皆冠鵔(音/峻)鸃(音/儀)貝
帶傅脂粉化閎孺之屬也(佞幸/傳序)秋八月戊寅帝崩于未
央宫(本/紀)發喪太后哭泣不下留侯子張辟疆為侍中年
十五謂丞相陳平曰太后獨有帝今崩哭不悲君知其
解乎陳平曰何解辟疆曰帝毋壯子太后畏君等君今
請拜吕台吕産吕祿為將監南北軍事(此事從/荀紀)及諸吕
皆入宫居中用事如此則太后心安君等幸得脱禍矣
丞相如辟疆計請之太后說其哭廼哀吕氏權由此起
大赦天下(史記吕/后紀)九月辛丑塟安陵(本/紀)上尊號曰孝惠
皇帝
　　班固賛曰孝惠内修親親外禮宰相優寵齊悼趙
　　隱恩敬篤矣聞叔孫通之諫則懼然納曹相國之
　　對而心說可謂寛仁之主遭吕太后虧損至徳悲
　　夫
