卷四十二
　　梁　　　蕭　　　子　　　顯　　　撰
　列傳第二十三
　　王　晏　蕭　諶　蕭坦之　江　祏
王晏字士彦琅邪臨沂人也祖𢎞之通直常侍父普曜
祕書監宋大眀末晏起家臨賀王國常侍員外郎巴陵
王征北板參軍安成王撫軍板刑獄隨府轉車騎晉熙
王燮為郢州晏為安西主簿世祖為長史與晏相遇府
轉鎮西板晏記室諮議沈攸之事難鎮西職僚皆隨世
祖鎮盆城上時權勢雖重而衆情猶有疑惑晏便専心
奉事軍旅書翰皆委焉性甚便僻漸見親侍乃留為上
征虜撫軍府板諮議領記室從還都遷領軍司馬中軍
從事中郎常在上府參議機宻建元初轉太子中庶子
世祖在東宫専斷朝事多不聞啓晏慮及罪稱疾自疎
尋領射聲校尉不拜世祖即位轉長兼侍中意任如舊
永眀元年領歩兵校尉遷侍中祭酒校尉如故遭母喪
起為輔國將軍司徒左長史晏父普曜藉晏勢宦多歴
通官晏尋遷左衛將軍加給事中未拜而普曜卒居喪
有稱起冠軍將軍司徒左長史濟陽太守未拜遷衛尉
將軍如故四年轉太子詹事加散騎常侍六年轉丹陽
尹常侍如故晏位任親重朝夕進見言論朝事自豫章
王嶷尚書令王儉皆降意以接之而晏每以疎漏被上
呵責連稱疾久之上以晏湏禄養七年轉為江州刺史
晏固辭不願出外見許留為吏部尚書領太子右衛率
終以舊恩見寵時王儉雖貴而疎晏既領選權行臺閣
與儉頗不平儉卒禮官議諡上欲依王導諡為文獻晏
啓上曰導乃得此諡但宋以来不加素族出謂親人曰
平頭憲事已行矣八年改領右衛將軍陳疾自解上欲
以髙宗代晏領選手敕問之晏啓曰鸞清幹有餘然不
諳百氏恐不可居此職上乃止眀年遷侍中領太子詹
事本州中正又以疾辭十年改授散騎常侍金紫光禄
大夫給親信二十人中正如故十一年遷右僕射領太
孫右衛率世祖崩遺㫖以尚書事付晏及徐孝嗣令久
於其職鬱林即位轉左僕射中正如故隆昌元年加侍
中髙宗謀廢立晏便響應推奉延興元年轉尚書令加
後將軍侍中中正如故封曲江縣侯邑千户給鼓吹一
部甲仗五十人入殿髙宗與晏宴於東府語及時事晏
抵掌曰公常言晏怯今定何如建武元年進號驃騎大
將軍給班劔二十人侍中令中正如故又加兵百人領
太子少傅進爵為公増邑為二千户以虜動給兵千人
晏為人篤於親舊為世祖所稱至是自謂佐命惟新言
論常非薄世祖故事衆始怪之髙宗雖以事際湏晏而
心相疑斥料簡世祖中詔得與晏手敕三百餘紙皆是
國家事以此愈猜薄之初即位始安王遥光便勸誅晏
帝曰晏於我有勲且未有罪遥光曰晏尚不能為武帝
安能為陛下帝黙然變色時帝常遣心腹左右陳世範
等出塗巷採聽異言由是以晏為事晏輕淺無防慮望
開府數呼相工自視云當大貴與賓客語好屏人請間
上聞之疑晏欲反遂有誅晏之意傖人鮮于文粲與晏
子徳元往來宻探朝㫖告晏有異志世範等又啓上云
晏謀因四年南郊與世祖故舊主帥於道中竊發㑹虎
犯郊壇帝愈懼未郊一日敕停行元㑹畢乃召晏於華
林省誅之下詔曰晏閭閻凡伍少無特操階緣人乏班
齒官途世祖在蕃搜揚擢用棄畧疵瑕遂升要重而輕
跳險鋭在貴彌著猜忌反覆觸情多端故以兩宫所弗
容十手所共指既内愧於心外懼憲牘掩迹陳痾多歴
年載頻授蕃任輙辭請不行事似謙虚情實詭伏隆昌
以来運集艱難匡贊之功頗有心力廼爵冠通侯位登
元輔綢繆恩寄朝莫均焉谿壑可盈無厭將及視天畫
地遂懐異圖廣求卜相取信巫覡論薦黨附遍滿臺府
令大息徳元淵藪亡命同惡相濟劔客成羣弟詡㓙愚
逺相脣齒信驛往来宻通要契去嵗之初奉朝鮮于文
粲備告姦謀朕以信必由中義無與貳推誠委任覬能
悛改而長惡易流構扇彌大與北中郎司馬蕭毅臺隊
主劉眀達等剋期竊發以河東王鉉識用㣲弱可為其
主得志之日當守以虚器眀達諸辭列炳然具存昔漢
后以反脣致討魏臣以虯鬚為戮况無君之心既彰陵
上之迹斯著此而可容誰寘刑辟並可收付廷尉肅眀
國典晏未敗數日於北山廟答賽夜還晏既醉部伍人
亦飲酒羽儀錯亂前後十餘里中不復相禁制識者云
此勢不復久也晏子徳元有意尚至車騎長史徳元初
名湛世祖謂晏曰劉湛江湛並不善終此非佳名也晏
乃改之至是與弟晉安王友徳和俱被誅晏弟詡永眀
中為少府卿六年敕位未登黄門郎不得畜女妓詡與
射聲校尉隂𤣥智坐畜妓免官禁錮十年敕特原詡禁
錮後出為輔國將軍始興内史廣州刺史劉纘為奴所
殺詡率郡兵討之延興元年授詡持節廣州刺史詡亦
篤舊晏誅上又遣南中郎司馬蕭季敞襲詡殺之
蕭諶字彦孚南蘭陵蘭陵人也祖道清員外郎父仙伯
桂陽王參軍諶初為州從事晉熙國侍郎左常侍諶於
太祖為絶服族子元徽末世祖在郢州欲知亰邑消息
太祖遣諶就世祖宣傳謀計留為腹心昇眀中為世祖
中軍刑獄參軍東莞太守以勲懃封安復縣男三百户
建元初為武陵王冠軍臨川王前軍參軍除尚書都官
郎建威將軍臨川王鎮西中兵世祖在東宫諶領宿衛
太祖殺張景真世祖令諶口啓乞景真命太祖不悦諶
懼而退世祖即位出諶為大末令未之縣除歩兵校尉
領射陽令轉帶南濮陽太守領御仗主永眀二年為南
蘭陵太守建威將軍如故復除歩兵校尉太守如故世
祖齋内兵仗悉付之心膂宻事皆使參掌除正員郎轉
左中郎將後軍將軍太守如故世祖卧疾延昌殿敕諶
在左右宿直上崩遺敕諶領殿内事如舊鬱林即位深
委信諶諶每請急出宿帝通夕不得寐諶還乃安轉衛
軍司馬兼衛尉加輔國將軍丁母憂敕還復本任守衛
尉髙宗輔政有所匡諫帝既在後宫不出唯遣諶及蕭
坦之遥進乃得聞達諶囘附髙宗勸行廢立宻召諸王
典籖約語之不許諸王外接人物諶親要日久衆皆憚
而從之鬱林被廢日初聞外有變猶宻為手敕呼諶其
見信如此諶性險進無計畧及廢帝日領兵先入後宫
齋内仗身素隸服諶莫有動者海陵立轉中領軍進爵
為公二千户甲仗五十人入直殿内月十日還府建武
元年轉領軍將軍左將軍南徐州刺史給扶進爵衡陽
郡公食邑三千户髙宗初許事克用諶為揚州及有此
授諶恚曰見炊飯熟推以與人王晏聞之曰誰復為蕭
諶作甌筯者諶恃勲重干豫朝政諸有選用輒命議尚
書使為申論上新即位遣左右要人於外聽察具知諶
言深相疑阻二年六月上幸華林園宴諶及尚書令王
晏等數人盡歡坐罷留諶晚出至華林閤仗身執還入
省上遣左右莫智眀數諶曰隆昌之際非卿無有今日
今一門二州兄弟三封朝廷相報政可極此卿恒懐怨
望乃云炊飯已熟合甑與人邪今賜卿死諶謂智眀曰
天去人亦復不逺我與至尊殺髙武諸王是君傳語來
去我今死還取卿於省殺之至秋而智眀死見諶為祟
詔曰蕭諶擢自凡庸識用輕險因藉倖㑹早預驅馳永
眀之季曲頒恩紀鬱林昏悖頗立誠効寵靈優渥期遇
兼隆内總戎柄外暢蕃威兄弟榮貴震灼朝野曽不感
佩殊荷少答萬一自以勲髙伊霍事均難賞才冠當時
耻居物後矯制王權與奪由已空懐疑懼坐構嫌猜覘
候宫掖希覬非望蔽上罔下之心誣君不臣之跡固以
彰暴民聽喧聒遐邇遂濳散金帛招集不逞交結禁衛
互為脣齒宻契戚邸將肆姦逆朕以其任寄既重爵列
河山每加彌縫𢎞以大信庶能懐音翻然悛改而犲狼
其性㓙謀滋甚夫無將必戮陽秋眀義况釁積禍盈若
斯之大可收付廷尉速正刑書罪止元惡餘無所問諶
好左道吳興沈文猷相諶云相不減髙宗諶喜曰感卿
意無為人言也至是文猷伏誅諶兄誕字彦偉初為殿
中將軍永眀中為建康令與秣陵令司馬廸之同乗行
車前導四卒左丞沈昭畧奏凡有鹵簿官共乗不得兼
列騶寺請免誕等官詔贖論延興元年自輔國徐州為
持節督司州刺史將軍如故眀帝立封安徳侯五百户
進號冠軍建武二年春虜攻司州誕盡力拒守虜退増
封四百户徴左衛將軍上欲殺諶以誕在邉鎮拒虜故
未及行虜退六旬諶誅遣黄門郎梁王為司州别駕使
誅誕束身受戮家口繫尚方諶弟誄與諶同豫廢立為
寧朔將軍東莞太守轉西中郎司馬建武初封西昌侯
千户轉太子左率領軍解司州圍還同伏誅諶伯父仙
民官至太中大夫卒
蕭坦之南蘭陵蘭陵人也祖道濟太中大夫父欣祖有
勲於世祖至武進令坦之與蕭諶同族初為殿中將軍
累至世祖中軍板刑獄參軍以宗族見驅使除竟陵王
鎮北征北參軍東宫直閣以懃直為世祖所知除給事
中淮陵令又除蘭陵令給事中如故尚書起部郎司徒
中兵參軍世祖崩坦之隨太孫文武度上臺除射聲校
尉令如故未拜除正員郎南魯郡太守少帝以坦之世
祖舊人親信不離得入内見皇后帝於宫中及出後堂
雜戲狡獪坦之皆得在側或值醉後躶袒坦之輙扶持
諫喻見帝不可奉乃改計附髙宗宻為耳目除晉安王
征北諮議隆昌元年追録坦之父勲封臨汝縣男食邑
三百户徙征南諮議髙宗謀廢少帝既與蕭諶及坦之
定謀帝腹心直閣將軍曹道剛疑外間有異宻有處分
諶未能發始興内史蕭季敞南陽太守蕭頴基並應還
都諶欲待二蕭至藉其勢力以舉事髙宗慮事變以告
坦之坦之馳謂諶曰廢天子古来大事比聞曹道剛朱
隆之等轉已猜疑衛尉眀日若不就事無所復及弟有
百嵗母豈能坐聽禍敗政應作餘計耳諶惶遽眀日遂
廢帝坦之力也海陵即位除黄門郎兼衛尉卿進爵伯
増邑為六百户建武元年遷散騎常侍右衛將軍進爵
侯増邑為千五百户眀年虜動假坦之節督徐州征討
軍事虜圍鍾離春斷淮洲坦之擊破之還加領太子中
庶子未拜遷領軍將軍永泰元年為侍中領軍東昬立
為侍中領軍將軍永元元年遭母喪起復職加右將軍
置府江祏兄弟欲立始安王遥光宻謂坦之坦之曰眀
帝取天下已非次第天下人至今不服今若復作此事
恐四海瓦解我期不敢言持喪還宅宅在東府城東遥
光起事遣人夜掩取坦之坦之科頭著褌踰牆走從東
冶僦渡南渡間道還臺假節督衆軍討遥光屯湘宫寺
事平遷尚書右僕射丹陽尹右軍如故進爵公増邑千
户坦之肥黒無鬚語聲嘶時人號為蕭瘂剛狠専執羣
小畏而憎之遥光事平二十餘日帝遣延眀主帥黄文
濟領兵圍坦之宅殺之子賞祕書郎亦伏誅坦之從兄
翼宗為海陵郡將發坦之謂文濟曰從兄海陵宅故應
無他文濟曰海陵宅在何處坦之告之文濟曰應得罪
仍遣收之檢家赤貧唯有質錢帖子數百還以啓帝原
死繫尚方和帝中興元年追贈坦之中軍將軍開府儀
同三司
江祏字𢎞業濟陽考城人也祖遵寧朔參軍父徳隣司
徒右長史祏姑為景皇后少為髙宗所親恩如兄弟宋
末解褐晉熙國常侍太祖徐州西曹員外郎髙宗冠軍
參軍帶灄陽令竟陵王征北參軍尚書水部郎髙宗為
呉興以祏為郡丞加宣威將軍廬陵王中軍功曹記室
安陸王左軍諮議領録事帶京兆太守除通直郎補南
徐州别駕髙宗輔政委以心腹隆昌元年自正員郎補
丹陽丞中書郎髙宗為驃騎鎮東府以祏為諮議參軍
領南昌太守與蕭誄對直東府省内時新立海陵人情
未服髙宗胛上有赤誌常祕不傳祏勸帝出以示人晉
夀太守王洪範罷任還上袒示之曰人皆謂此是日月
相卿幸無泄言洪範曰公日月之相在軀如何可隐轉
當言之公卿上大悦㑹直後張伯尹瓚等屢謀竊發祏
誄憂虞無計每夕輙託事外出及入纂議定加祏寧朔
將軍髙宗為宣城王太史宻奏圖緯云一號當得十四
年祏入帝喜以示祏曰得此復何所望及即位遷守衛
尉將軍如故封安陸縣侯邑千户祏祖遵以后父贈金
紫光禄大夫父徳隣以帝舅亦贈光禄大夫建武二年
遷右衛將軍掌甲仗㢘察四年轉太子詹事祏以外戚
親要勢冠當時逺致餉遺或取諸王第名書好物然家
行甚睦待子姪有恩意上寢疾永泰元年轉祏為侍中
中書令出入殿省上崩遺詔轉右僕射祏弟衛尉祀為
侍中敬皇后弟劉暄為衛尉東昬即位參掌選事髙宗
雖顧命羣公而意寄多在祏兄弟至是更直殿内動止
闗諮永元元年領太子詹事劉暄遷散騎常侍右衛將
軍祏兄弟與暄及始安王遥光尚書令徐孝嗣領軍蕭
坦之六人更日帖敕時呼為六貴帝稍欲行意孝嗣不
能奪坦之雖時有異同而祏堅意執制帝深忿之帝失
徳既彰祏議欲立江夏王寳𤣥劉暄初為寳𤣥郢州行
事執事過刻有人獻馬寳𤣥欲看之暄曰馬何用看妃
索煮肫帳下諮暄暄曰旦已煮鵞不煩復此寳𤣥恚曰
舅殊無渭陽之情暄聞之亦不悦至是不同祏議欲立
建安王寳夤宻謀於遥光遥光自以年長屬當鼎命㣲
㫖動祏祏弟祀以少主難保勸祏立遥光暄以遥光若
立已失元舅之望不肯同故祏遲疑久不決遥光大怒
遣左右黄曇慶於青溪橋道中刺殺暄曇慶見暄部伍
人多不敢發事覺暄告祏謀帝處分収祏兄弟祀時直
在内殿疑有異遣信報祏曰劉暄似有異謀今作何計
祏曰政當静以鎮之耳俄而召祏入見停中書省初直
齋袁文曠以王敬則勲當封祏執不與帝使文曠取祏
以刀環築其心曰復能奪我封否祏祀同日見殺祀字
景昌初為南郡王國常侍歴髙祖驃騎東閣祭酒祕書
丞晉安王鎮北長史南東海太守行府州事治下有宣
尼廟久廢不脩祀更開掃構立祀弟禧居喪早卒有子
廞字偉卿年十二聞收至謂家人曰伯既如此無心獨
存赴井死後帝於後堂騎馬致適顧謂左右曰江祏若
在我當復能騎此不暄字士穆出身南陽國常侍遥光
起事以討暄為名事平暄遷領軍將軍封平都縣侯千
户其年又見殺和帝中興元年贈祏衛將軍暄散騎常
侍撫軍將軍並開府儀同三司祀散騎常侍太常卿
史臣曰士死知己盖有生所共情雖愚智之品有二而
逢迎之運唯一夫懐可知之才受知人之眄無慙外物
此固天理其猶藏在中心銜恩念報况乎義早蕃僚道
同遇合踰越勝已顧邁先流棄子如遺曽微舊徳使狗
之喻人致前譏慙包疚心我無其事嗚呼陸機所以賦
豪士也
贊曰王蕭提契世祖基之樂羊食子里克無辭江劉后
戚眀嗣是維廢興異論終用乖疑
　
　
　
　
　
　南齊書卷四十二
　南齊書卷四十二考證
王晏傳字士彦○南史作字休黙一字士彦
漸見親侍○侍汲古閣本作待
元㑹畢乃召晏於華林省誅之○(臣宗萬/)按眀帝本紀
　四年正月丙辰晏伏誅通鑑考異曰丙辰正月二十
　八日也按郊禮必在正月既云未郊一日敕停則誅
　晏必非元㑹之日也本傳盖言元㑹禮後耳
蕭諶傳諶於太祖為絶服族子○通鑑諶世祖之族子
　也與此異
仗身執還入省○(臣祖庚/)按通典唐制鎮戍之官給仗
　身其人眡鎮戍之上中下為差京官五品已上亦有
　仗身職員通鑑注云仗身執仗之衛士也
一門二州兄弟三封○(臣祖庚/)按通鑑注云諶為南徐
　州誕為司州所謂二州也諶封衡陽郡公誄封西昌
　侯誕封安復侯所謂三封也
蕭坦之傳以懃直為世祖所知○(臣祖庚/)按通鑑云嘗
　為東宫直閤為世宗所知注云既為東宫直閤則從
　世宗為是東宫亦有直閤將軍據此則祖字訛也
並應還都○汲古閣本作遷都尉
江祏傳父徳隣○南史作徳驎
領南昌太守○(臣承蒼/)按齊世無南昌太守之官南史
　作領南平昌太守
舅殊無渭陽之情○(臣承蒼/)按渭陽之詩言甥之致情
　於舅也後人多反用之南史晉安王子懋傳不意渭
　陽翻成梟鏡亦以渭陽為舅氏之稱
　
　
　
　
　
　
　南齊書卷四十二考證
