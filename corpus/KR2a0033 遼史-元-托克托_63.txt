
　遼史卷六十二
　　元中書右丞相總裁托克托等修
　志第三十一
　　刑法志下
興宗卽位欽哀皇后始得志昆弟專權馮嘉努等希欽
哀意誣蕭楚布等謀反連及嫡后仁德皇后楚布等十
餘人與仁德姻援坐罪者四十餘輩皆被大辟仍籍其
家幽仁德于上京旣而遣人弑之迫殞非命中外切憤
欽哀後謀廢立遷于慶州及奉迎以歸頗復預事其酷
虐不得逞矣然興宗好名喜變更又溺浮屠法務行小
惠數降赦宥釋死囚甚衆重熈元年詔職事官公罪聽
贖私罪各從本法子弟及家人受賕不知情者止坐犯
人先是南京三司銷錢作器皿三斤持錢出南京十貫
及盜遺火家物五貫者處死至是銅逾五斤持錢及所
盜物二十貫以上處死二年有司奏元年詔曰犯重罪
徒終身者加以捶楚而又黥面是犯一罪而具三刑宜免黥其
職事官及宰相節度使世選之家子孫犯姦罪至徒者未審
黥否上諭曰犯罪而悔過自新者亦有可用之人一黥其面終
身為辱朕甚憫焉後犯終身徒者止刺頸奴婢犯逃若盜其
主物主無得擅黥其面刺臂及頸者聽犯竊盜者初刺右臂
再刺左三刺頸之右四刺左至于五則處死五年新定條制成
詔有司凡朝日執之仍頒行諸道蓋纂修太祖以來法令參以
古制其刑有死流杖及三等之徒而五凡五百四十七條時有
羣牧人竊易官印以馬與人者法當死帝曰一馬殺二
人不亦甚乎减死論又有兄弟犯彊盜當死以弟從兄
且俱無子特原其弟至於枉法受賕詐敕走遞僞學御
書盜外國貢物者例皆免死郡王塔布家奴黙爾吉告
其主言渉怨望鞠之無驗當反坐以欽哀皇后裏言竟
不加罪亦不斷付其主僅籍没焉寧遠軍節度使蕭白
彊掠烏爾古德哷勒都詳衮達魯女為妻以后言免死
杖而奪其官羙楞彀登使酒殺人而逃會永壽節出首
特赦其罪皇妺秦國公主生日帝幸其第伶人張隋本
宋所遣諜者大臣覺之以聞召詰欵伏乃遽釋之後詔
諸職官私取官物者以正盜論諸帳郎君等於禁地射
鹿决杖三百不徴償小將軍决二百已下至百姓犯者
决三百聖宗之風替矣道宗清寧元年詔諸宫都部署
曰凡有機密事卽可面奏餘所訴事以法施行有投誹
訕之書其受及讀者皆棄市二年命諸郡長吏如諸部
例與僚屬同决罪囚無致枉死獄中下詔曰先時諸路
死刑皆待决于朝故獄留滯自今凡强盜得實者聽卽
决之四年復詔左伊勒希巴曰比詔外路死刑聽所在
官司卽决然恐未能悉其情或有枉者自今雖已欵伏
仍令附近官司覆問無寃然後决之有寃者卽具以聞
咸雍元年詔獄囚無家者給以糧六年帝以契丹漢人
風俗不同國法不可異施於是命特哩衮蘇樞密使伊
遜更定條制凡合于律令者具載之其不合者别存之
時校定官卽重熈舊制更竊盜贓二十五貫處死一條
增至五十貫處死又刪其重復者二條為五百四十五
條取律一百七十三條又創增七十一條凡七百八十
九條增重編者至千餘條皆分類列以太康間所定復
以律及條例參校續增三十六條其後因事續校至大
安三年止又增六十七條條約旣繁典者不能徧習愚
民莫知所避犯法者衆吏得因緣為姦故五年詔曰法
者所以示民信而致國治簡易如天地不忒如四時使
民可避而不可犯比命有司纂修刑法然不能明體朕
意多作條目以罔民于罪朕甚不取自今復用舊法餘
悉除之然自太康元年北院樞密使耶律伊遜等用事
宫婢單登等誣告宣懿皇后伊遜以聞卽詔伊遜劾狀
因實其事上怒族伶人趙惟一斬髙長命皆籍其家仍
賜皇后自盡三年伊遜又與其黨謀構昭懷太子陰令
右䕶衞太保耶律扎拉告知樞密院事蕭蘇色等八人
謀立皇太子詔案無狀出蘇色托卜嘉外補流䕶衞薩
布等六人詔告首謀逆者重加官賞否則悉行誅戮伊
遜教牌印郎君蕭額圖琿自首臣嘗預蘇色等謀因籍
姓名以告帝信之以伊遜等鞫案至杖皇太子囚之宫
中别室殺托卜嘉薩喇等三十五人又殺蘇色等諸子
其㓜稚及婦女奴婢家產皆籍没之或分賜羣臣雅克
等詐為太子變書以聞上大怒廢太子徙上京伊遜尋
遣人弑于囚所帝猶不悟朝廷上下無復紀律天祚乾
統元年凡太康三年預伊遜所害者悉復官爵籍没者
出之流放者還鄉里至二年始發伊遜等墓剖棺戮尸
誅其子孫餘黨子孫减死徙邊其家屬奴婢皆分賜被
害之家如耶律托卜嘉蕭達囉克等黨人之尤兇狡者
皆以賂免至于覆軍失城者第免官而已行軍將軍耶
律聶哷三人有禁地射鹿之罪皆棄市其職官諸局人
有過者鐫降决斷之外悉從軍賞罰無章怨讟日起劇
盜相挻叛亡接踵天祚大恐益務繩以嚴酷由是投崖
砲擲釘割臠殺之刑復興焉或有分尸五京甚者至取
其心以獻祖廟雖由天祚捄患無䇿流為殘忍亦由祖
宗有以啓之也遼之先代用法尚嚴使其子孫皆有君
人之量知所自擇猶非祖宗貽謀之道不幸一有昏暴
者少引以藉口何所不至然遼之季世與其先代用刑
同而興亡異者何歟蓋創業之君施之於法未定之前
民猶未敢測也亡國之主施之於法旣定之後民復何
所賴焉此其所為異也傳曰新國輕典豈獨權事宜而
已乎天祚末年遊畋無度頗有倦勤意諸子惟文妃所
生額嚕温最賢蕭奉先乃元妃兄深忌之會文妃之女
兄適耶律達哈拉女弟適耶律伊都奉先乃誣告伊都
等謀立晉王尊天祚為太上皇遂戮達哈拉及其妻賜
文妃自盡額嚕温以不與謀得免及天祚西狩奉聖州
又以耶律薩巴等欲劫立額嚕温遂誅薩巴盡其黨與
額嚕温以有人望卽日賜死當時從行百官諸局承應
人及軍士聞者皆流涕蓋自興宗時遽起大獄仁德皇
后戕于幽所遼政始衰道宗殺宣懿皇后遷昭懷太子
太子尋被害天祚知其父之寃而已亦㡬殆至是又自
殺其子額嚕温傳曰於所厚者薄無所不薄矣遼二百
餘年骨肉自相殘滅天祚荒暴尤甚遂至于亡噫
　
　
　
　
　
　
　
　
　
　
　
　
　
　遼史卷六十二
