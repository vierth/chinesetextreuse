
　大事記續編卷四十　　　　明　王禕　撰
(齊世祖武皇帝永明十年年/魏高祖孝文帝太和十六)春正月己未魏宗祀顯祖
於明堂遂登靈臺辛酉以太祖配南郊(以本/紀修)齊竟陵王
子良領尚書令(以本/紀修)壬戌魏承晉爲水德(以吕祖謙/標目修)甲
子魏罷租課(以通/鑑修)乙丑魏詔踈屬異姓王公遞降一等
(以朱熹/綱目修)二月甲午魏主朝日於東郊(以本/紀修)丁酉魏祀堯
舜禹文王周公丁未親祠孔子(以本/紀修)夏四月辛丑齊豫
章文獻王嶷卒(本/紀)
　解題曰永明末車駕数游幸唯嶷陪從上出新林苑
　同輦夜歸至宫門嶷下輦辭出上曰今夜行無使爲
　尉司所呵也嶷對曰京輦之内皆屬臣州願陛下不
　垂過慮上笑每臨幸輒極日盡歡嶷謂上曰古來言
　願陛下壽偕南山或稱萬歲此殆近貌言如臣所懷
　實願陛下極壽百年亦足矣上曰百歲復何可得止
　得東西一百於事亦濟(南史列傳武帝少年與新吳/侯景先共車行泥路車久故)
　(壞至領軍府西門車轅折俱狼狽景先謂帝曰兩人/脫作領軍亦不得忘今日艱辛及帝踐阼以景先兼)
　(領軍將軍拜還未至府門中詔相聞領軍今日故當/無折轅事邪武帝奢侈後宫萬餘人猶以爲未足嶷)
　(後房亦/千餘人)葉適曰蕭氏父子智識凡猥曽無毫髪爲民
　請命之念放飯於大物流啜於高位國阼短促皆其
　自取民生其間受禍迫数可勝歎哉
五月己巳尚書令竟陵王子良爲揚州刺史(以本/紀修)秋八
月乙未魏伐柔然破之(以吕祖謙/標目修)魏主養三老五更於
明堂(以本紀/志修)九月楊集始冦齊漢中魏以爲武興王(以/通)
(鑑/修)冬十二月癸未朔日有食之(以天文/志修)
(齊世祖武皇帝永明十一年/魏髙祖孝文帝太和十七年)春正月丙子齊太子長懋
卒(以吕祖謙/標目修)三月乙亥齊雍州刺史王奐有罪伏誅其
子肅奔魏(以本紀/列傳修)夏四月甲午齊立南郡王昭業爲皇
太孫(以吕祖謙/標目修)戊戌魏立馮氏爲皇后(以吕祖謙/標目修)秋七
月癸丑魏立子恂爲皇太子(以吕祖謙/標目修)戊辰齊遣鎮軍
大將軍江州刺史陳顯達鎮樊城(以通/鑑修)
　解題曰按通典齊始全盛南鄭樊城襄陽義陽壽春
　淮陽角城(晉義熈中置/在宿遷縣界)漣口朐山爲重鎮其後頻爲
　魏所侵至東昬永元初沔北諸郡相繼敗沒又失壽
　春三年齊亡事見通鑑
戊寅齊主殂中書郎王融謀立竟陵王子良左僕射西
昌侯鸞迎太孫昭業即皇帝位八月壬午鸞爲尚書令
癸未子良爲太傅(吕祖謙/標目)
　解題曰按齊書列傳融文辭辯捷尤善倉卒屬綴子
　良特相友好晩節大習騎馬才地既華兼藉子良之
　勢傾意賓客文武翕習輻湊之招集江西傖楚数百
　人並有幹用世祖不豫詔子良甲仗入延昌殿侍醫
　藥子良日夜在殿内太孫間日入參承世祖疾篤蹔
　絶太孫未入内外惶懼百僚皆已變服融戎服絳衫
　於中書省閣口斷東宫仗不得進欲矯詔立子良詔
　草已立上重蘓問太孫所在因召東宫器甲皆入遺
　詔子良輔政西昌侯鸞知尚書事蕭衍謂范雲曰主
　上大漸國家自有故事道路籍籍將有非常之舉卿
　聞之乎雲不敢答俄而帝崩融乃處分以子良兵禁
　諸門西昌侯聞急馳至雲龍門不得進乃曰有勅召
　我排而入奉太孫登殿命左右扶出子良指麾部署
　音響如鐘融知不遂乃釋服還省歎曰公誤我欝林
　深怨融餘見通鑑胡寅曰武皇不豫融欲矯詔立子
　良而子良不知戎服絳衫斷東宫仗而子良不知上
　殂融以子良兵禁諸門而子良又不知誠不知邪是
　不智也佯不知邪是不忠也危疑之際間不容穟而
　一聽融譸張爲幻畧無可否至於迹渉疑似恐懼而
　殞乃自取之安得獨罪融哉
己丑魏主將伐齊以太尉東陽公丕等畱守(以本/紀修)齊王
融伏誅(以通/鑑修)九月魏聘齊(以通/鑑修)辛酉齊主追尊考爲文
皇帝(以本/紀修)庚午魏主至洛陽遣撫軍大將軍任城王澄
諭畱司以遷都之意冬十月戊寅朔魏營洛都(以本紀/吕祖謙)
(標目/修)
　解題曰按河南志東西二十里南北十五里廟社宫
　室㑹府以外方三百歩爲一里開四門置里正四人
　門士八人縂二百二十里宣武景明二年築坊三百
　二十各周一千二百葉適曰孝文遷洛不止慕古人
　居中土盖欲身在近地經營江左爾明年遣盧昶等
　使齊詔昶曰江揚不早當晩㑹是朕物卿等欲言便
　言無相疑難盖可見矣事見通鑑
壬寅齊尊太妃爲皇太后立妃何氏爲皇后(以本/紀修)魏以
王肅爲大將軍長史(以吕祖謙/標目修)十一月魏鄴宫成徙御
焉(以本/紀修)
(齊高宗明皇帝蕭鸞建武元年/魏高祖孝文帝太和十八年)春正月丁未齊改元隆
昌(以吕祖謙/標目修)癸亥魏主南狩三月至平城(以本/紀修)夏四月
庚辰魏罷西郊祭天(以本/紀修)戊子齊竟陵文宣王子良以
憂卒(以本/紀修)
　解題曰按齊史列傳子良既亡故人皆來奔赴陸惠
　曉於邸門逢袁彖問曰近者云云定復何謂王融見
　殺而魏凖破膽道路籍籍復云竟陵不永天年有之
　乎答曰齊氏微弱已数年矣爪牙柱石之臣都盡今
　之所餘政風流名士耳若不立長君無以鎮安四海
　王融雖爲身計實安社稷恨其不能斷事以至於此
　道路之談自爲虚說耳蒼生方塗炭矣政當瀝耳聽
　之餘見通鑑
閏月丁卯齊鎮軍大將軍西昌侯鸞自爲開府三月戊
辰以中軍將軍新安王昭文爲揚州刺史(以本/紀修)五月甲
戍朔日有食之(以天文/志修)秋七月乙亥魏以宋王劉昶爲
大將軍鎮彭城(以本/紀修)壬辰齊西昌侯鸞弑其主追廢之
爲欝林王丁酉奉新安王昭文即皇帝位改元延興鸞
自爲驃騎大將軍錄尚書事揚州刺史(吕祖謙/標目)
　解題曰宋庠紀年通譜延興本魏孝文年號
九月壬申朔魏主臨朝堂攷百官(以吕祖謙/標目修)
　解題曰按後魏書列傳初魏自公侯以下迄于選臣
　動有萬数冗散無事吏部尚書任城王澄品爲三等
　量其優劣盡其能否之用咸無怨者餘見通鑑
齊蕭鸞殺司徒鄱陽王鏘等七人(以吕祖謙/標目修)冬十月齊
蕭鸞自爲太傅大將軍都督中外軍事宣城郡王加殊
禮殺江夏王鋒等五人(以吕祖謙/標目修)甲辰魏主以東陽公
丕爲太傅録尚書事辛亥發平城(以通/鑑修)齊宣城王鸞廢
其主爲海陵王癸亥自即皇帝位改元(以吕祖謙/標目修)
　解題曰周端朝曰荀彧以酖死劉穆之以憂死唐武
　宗深仇李珏楊嗣復事㑹之間略有先後便關生死
　齊高宗之容謝朏不殺卞彬亦亂世一難事事見通
　鑑宋庠紀年通譜建武本漢光武晉惠帝元帝石虎
　慕容忠年號
十一月癸酉齊以西中郎長史始安王遥光爲揚州刺
史丙戌以西中郎將聞喜公遥欣爲荆州刺史(以吕祖/謙標目)
(修/)戊子齊立子寳卷爲皇太子(以吕祖謙/標目修)魏主至洛陽
置牧場於河陽(以本紀吕祖/謙標目修)齊弑海陵王(以本/紀修)十二月
辛丑魏攻齊襄陽義陽鍾離南鄭(以吕祖謙/標目修)壬寅魏禁
胡服(以吕祖謙/標目修)辛亥魏主伐齊(以本/紀修)
(齊高宗明皇帝建武二年年/魏髙祖孝文帝太和十九)春正月壬申齊遣兵拒魏
(以本/紀修)癸酉魏禁侵掠(吕祖謙/標目)乙未魏圍鍾離齊徐州刺
史蕭惠休破之二月魏主至壽陽丙辰至鍾離齊遣將
軍裴叔業救之義陽師退己未齊司州刺史蕭誕破之
丁卯魏主遣使臨江數齊主罪三月師還夏四月南鄭
師退庚申魏主如魯城祠孔子襄陽師退齊太子右衛
率垣厯生追破之五月癸未魏主還洛陽甲申減冗官
之禄(以本紀吕祖/謙標目修)六月己亥魏禁北語(以吕祖謙/標目修)癸丑
魏求遺書(以本/紀修)戊午魏法度量(以本/紀修)壬戌齊殺領軍將
軍蕭諶及撫軍將軍西陽王子明等(以吕祖謙/標目修)秋八月
乙巳魏選武勇爲羽林虎賁(以本/紀修)魏立國子太學四門
小學(以朱熹/綱目修)九月庚午魏六宫文武遷洛陽丙戍幸鄴
(以本/紀修)冬十月丙辰魏主至自鄴(以本/紀修)壬戌魏詔州牧品
官屬得失以聞(以通/鑑修)十一月甲申魏主祀圜丘(以本/紀修)十
二月丁酉齊置晉諸陵宿衛(以本/紀修)甲子魏賜羣臣冠服
(以本/紀修)魏鑄太和五銖始用錢(以吕祖謙/標目修)
(齊高宗明皇帝建武三年年/魏高祖孝文帝太和二十)春正月魏改姓元氏并改
羣臣姓(以吕祖謙/標目修)
　解題曰葉適曰書稱别生分類而傳有賜姓命氏之
　文盖帝王諸侯各爲族姓義不相襲後世封建法廢
　既無專國不爲自族姓而天子亦無賜姓命氏之法
　至傳國数百年而臣下仍用舊氏與編戸齊民無别
　盖以兵力崛起而無德勢不暇爾雖然尊前代而慕
　聖賢使其後人以風流相命則猶可言也及魏起深
　北不毛以九十九姓爲部落姓改氏易流布諸華至
　隋唐凡胡邱周伊穆陸劉賀梁冦羅葛樓鮑何高潘
　薛甄杜之類皆夷種而三代漢魏之氏族蕩不可識
　矣餘見通鑑
魏詔定諸州士族(以吕祖謙/標目修)二月壬寅魏聽羣臣終三
年喪(以吕祖謙/標目修)三月壬午齊去乗輿金銀飾(以本/紀修)夏五
月魏禁漢魏晉諸陵樵蘇(以本/紀修)丁亥魏主祀方澤(以本/紀修)
秋七月魏廢皇后馮氏(以本/紀修)冬十月戊戌魏以代遷之
士皆羽林虎賁司州民十二夫調一爲四年更卒歲開
畨假以供力役(以本/紀修)閏十二月丙寅魏廢太子恂爲庶
人(以吕祖謙/標目修)戊辰魏置常平倉(通/鑑)魏恒州刺史穆泰定
州刺史陸叡等謀反遣吏部尚書任城王澄執之(以吕/祖謙)
(標目/修)
　解題曰恒州領代郡善無梁城繁畤髙柳北靈邱内
　附靈邱(今嵐州/之地)八郡定州領中山(眞定中/山之地)常山(真定/府平)
　(定/軍)鉅鹿(真定府深祁/二州之地)博陵(深州祁/州之地)北平(中山府易/州之地)五
　郡
(齊高宗明皇帝建武四年一年/魏高祖孝文帝太和二十)春正月丙申魏立子恪
爲皇太子(以吕祖謙/標目修)乙巳魏主北巡(通/鑑)丙辰齊殺尚書
令王晏二月甲子以左僕射徐孝嗣爲尚書令(以本/紀修)癸
酉魏主至平城穆泰陸叡伏誅免并州刺史新興公丕
爲民(以通/鑑修)
　解題曰穆泰爲定州刺史辭以疾病土温則甚請恒
　州自效髙祖許之乃以恒州刺史陸叡爲定州泰代
　焉泰不願遷都叡未及發而泰已至遂潛相扇誘圖
　爲叛乃與叡及安樂侯隆撫冥鎭將魯郡侯業驍騎
　將軍超鎭北將軍樂陵王思譽等謀推朔州刺史陽
　平王頤爲主頤不從僞許以安之密表其事高祖乃
　遣任城王澄率并肆兵以討之澄先遣治書侍御史
　李煥單車入代出其不意泰等驚駭計無所出煥曉
　諭逆徒示以禍福於是凶黨離心莫爲之用泰自度
　必敗乃率麾下数百人攻煥冀以一捷不克單馬走
　出城西爲人擒送澄尋亦到窮治黨與高祖幸代親
　見罪人問其反狀泰等伏誅餘見通鑑葉適曰泰與
　陸叡元丕遂誘子恂爲逆皆縁遷都乃知盤庚委曲
　告諭非畏其臣也
夏四月魏殺故太子恂(以吕祖謙/標目修)
　解題曰按齊書魏虜傳初僞太后馮氏兄昌黎王馮
　莎二女大馮美而有疾爲尼小馮爲皇后生僞太子
　恂後大馮疾差納爲昭儀宏初徙都恂意不樂思歸
　桑乾宏制衣冠與之恂竊毁裂解髪爲編服左衽大
　馮有寵日夜讒恂宏出鄴城馬射恂因是欲叛北歸
　密選宫中御馬三千匹置河隂渚皇后聞之召執恂
　馳使告宏宏徙恂無鼻城(侯河陽水經注溴水東南/逕無辟邑謂之無比城亦)
　(曰馬髀/城非也)尋殺之立大馮爲皇后餘見通鑑馮太后親
　弑髙宗者也而孝文乃立其二姪女爲后既廢小馮
　而立大馮復因大馮之譖而殺其子而大馮亦卒以
　滛亂廢死以孝文之賢生性過人獨於大倫之際顧
　弗加察豈夷之爲俗不能遽除故邪
六月庚申魏主遷洛陽(以本/紀修)秋七月甲午魏立昭儀馮
氏爲皇后(以吕祖謙/標目修)八月庚辰魏主伐齊(以本/紀修)氐帥楊
靈珍襲楊集始九月丁酉魏遣河南尹李崇討之(以本/紀修)
魏攻齊南陽(以本/紀修)魏李崇克武興以爲梁州刺史(以通/鑑修)
冬十月丁巳魏主攻齊新野甲戌齊遣太子中庶子蕭
衍等救雍州(以本紀/通鑑修)十一月齊以楊靈珍爲武都王(以/本)
(紀/修)十二月丁丑齊遣度(支/)尚書崔慧景救雍州(以本/紀修)齊
將軍魯康祚豫州刺史裴叔業侵魏魏豫州刺史王肅
敗之(以通/鑑修)
(齊高宗明皇帝永泰元年二年/魏高祖孝文帝太和二十)春正月丁亥魏拔新野
齊沔北諸戍皆遁(以本/紀修)乙未齊遣太尉陳顯達救雍州
(以本/紀修)丁未齊殺河東王鉉等十人高武子孫遂盡(以紀/傳修)
　解題曰葉適曰魏晉取人之國甚酷多殺賢士大夫而
　其子孫獨得免知廢興存亡之要不在此故也至劉
　裕懲創司馬復興遂殘滅無遺育而蕭道成效之及
　其甚也鸞以庶代宗亦然哀哉事見通鑑
二月甲子魏拔南陽(吕祖謙/標目)三月壬午朔齊崔慧景蕭
衍敗於鄧城(以通/鑑修)
　解題曰今襄陽府襄陽縣有舊鄧城鎭即漢舊縣
辛亥魏主如懸瓠王肅攻義陽齊裴叔業圍渦陽以救
之大破魏師叔業軍亦潰(以通/鑑修)
　解題曰渦陽今亳州䝉城縣
夏四月甲寅齊改元(以本/紀修)丁卯齊大司馬㑹稽太守王
敬則反五月伏誅(以吕祖謙/標目修)秋七月壬午魏減宫掖近
屬費以給軍賞(以本/紀修)癸卯齊太子中庶子蕭衍爲雍州
刺史(以吕祖謙/標目修)
　解題曰按梁史列傳張𢎞䇿𢎞胄從武帝宿酒酣語
　及時事帝曰天下方亂舅知之乎冬下魏軍方動則
　亡漢北王敬則猜嫌己乆當乘間而作𢎞䇿曰敬則
　張兩紅眼容能立事帝曰敬則庸才爲天下唱先爾
　主上運祚盡於來年國權當歸江劉而江甚隘劉又
　闇弱都下當大亂死人如麻齊之厯数自兹亡矣梁
　楚漢當有英雄興𢎞䇿曰瞻烏爰止于誰之屋帝笑
　曰安知非僕𢎞䇿起曰今夜之言是天意也請定君
　臣之分帝曰舅欲效鄧晨乎是冬魏攻新野明帝密
　詔武帝代曹虎監雍州事𢎞䇿聞之心喜謂帝曰夜
　中言當驗帝笑曰且勿多言𢎞䇿從帝西行餘見通
　鑑(武帝即/蕭衍)
己酉齊主殂太子寶卷即皇帝位(以本/紀修)九月己亥魏以
不伐喪退師(以吕祖謙/標目修)冬十一月戊子齊立妃禇氏爲
皇后(以本/紀修)
(齊東昬侯蕭寳卷永元元年年/魏高宗孝文帝太和二十二)春正月戊寅朔齊改元
(以本/紀修)
　解題曰宋庠紀年通譜永泰以疾不瘳望氣者云冝
　改元永元本漢和帝張茂年號
齊遣太尉陳顯達等擊魏癸未魏前將軍元英拒之(以/吕)
(祖謙標/目修)戊戌魏主至洛陽(以通/鑑修)二月癸亥魏以中軍上
將軍彭城王勰爲司徒(以本/紀修)齊陳顯達破中山王英取
馬圈(吕祖謙/標目)
　解題曰按齊書列傳馬圈城去襄陽三百里方輿志
　在鄧州穰縣北後魏立爲鎮即漢沮陽縣地
三月庚辰魏主發洛陽顯達大敗而還(以吕祖謙/標目修)夏四
月丙午朔魏主殂於穀塘原賜皇后馮氏死彭城王勰
奉喪至魯陽丁巳太子元恪即皇帝位(本/紀)
　解題曰魏氏之興且百年矣至孝文始興禮樂修制
　度又慕中華遷居洛邑然不過一再傳國遂分裂以
　底於亡或者遂謂去乎夷狄而未能合乎中國則足
　以速其亡而已盖魏之所以亂者始於世宗政事之
　不修繼以胡后之淫亂元禧元雍之輔相無狀劉騰
　元乂之黷貨稔釁興禮樂修制度慕中華何預焉事
　不察其原而猥其迹則儒者之論幾於可廢矣事見
　通鑑(按魏書地形志睢州穀陽/郡治穀陽城太和中置郡)
五月魏以侍中北海王詳爲司空鎭南將軍王肅爲尚
書令鎮南大將軍廣陽王嘉爲左僕射尚書宋弁爲吏
部尚書與太尉咸陽王禧右僕射任城王澄等輔政勰
都督冀定等七州軍事定州刺史(以本/紀修)六月戊辰魏主
追尊母高氏爲文昭皇后封后兄肇爲平原公(以通/鑑修)齊
始安王遥光撫軍大將軍開府徐孝嗣右僕射江祏中
領軍蕭坦之侍中江祀衛尉劉暄更直内省蕭衍聞之
修武備祏議廢立秋八月殺袥及祀乙卯遥光據東府
起兵己未敗死(以紀/傳修)
　解題曰按梁元帝金樓子遥光將敗都不識人孫樂
　祖曹樹生常心腹委付問孫卿是誰樹生曰是孫樂
　祖仍復問卿是誰曹以名答于時名士偕在側見不
　識人沈昭略昭光之徒一時皆去餘見通鑑齊之始
　安猶宋之建安也建安教明帝殺孝武諸子而尋亦
　見及始安教明帝殺髙武子孫而卒亦無所容不但
　身受其害而國亦隨之哀哉
己巳齊以孝嗣爲司空坦之爲右僕射暄爲領軍將軍
閏八月殺坦之及暄冬十月乙未齊殺孝嗣及將軍沈
文季(以吕祖謙標/目及紀傳修)十一月丙辰齊太尉江州刺史陳顯
達反十二月甲申襲宫城乙酉伏誅(以吕祖謙/標目修)
　解題曰按齊書列傳自江祏始安王遥光等誅後左
　右應敕捉刀之徒並專國命人間謂之刀敕權奪人
　主時徐世􁤅尤見寵信自殿内主帥爲直閤驍騎將
　軍陳顯達事加崔慧景侍中護軍將軍平南將軍都
　督衆軍事屯中堂加世􁤅輔國將軍專勢號令慧景
　備員而已餘見通鑑薛季宣曰世祖任外監則領軍
　但守虛位東昬信直閤則都督實不領兵甚者御刀
　用事謂之八要故蕭衍謂以昬主役刀敕之徒爲不
　足畏者此也
魏制官品(以吕祖謙/標目修)
(齊東昬侯永元二年景明元年/魏世宗宣武帝元恪)春正月乙巳魏改元(以/本)
(紀/修)齊冠軍將軍豫州刺史裴叔業叛降魏丁未魏遣驃
騎大將軍彭城王勰等赴壽陽二月戊戌勰爲揚州刺
史己亥叔業死三月乙卯齊遣平西將軍崔慧景討之
夏四月慧景至廣陵反南徐兖二州刺史江夏王寶𤣥
入之慧景圍宫城征虜將軍豫州刺史蕭懿赴難慧景
敗死丙申彭城王勰敗齊將軍驃騎司馬陳伯之于硤
石取合肥建安五月己酉寶𤣥死六月勰進大司馬秋
七月伯之攻壽陽八月乙酉勰大破之於肥口淮南入
于魏(以本紀及齊紀/吕祖謙標目修)
　解題曰按齊書州郡志郢州有建安左郡又按水經
　注淮水逕壽陽縣西北肥水從縣城西北入淮謂之
　肥口在今安豐軍壽春縣應劭注西漢肥陵云夏水
　出城父城東南至此與肥合故曰合肥唐盧潘云肥
　水出鷄鳴山北流二十里分爲二其一東南流經合
　肥縣南東南入巢湖其一西北流二百里出壽春西
　投于淮爾雅歸異出同曰肥
冬十月己卯齊殺尚書令蕭懿(以本/紀修)丁亥魏大司馬彭
城王勰錄尚書事(以本/紀修)十一月齊蕭衍及西中郎長史
行荆州事蕭頴胄奉荆州刺史南康王寶融舉兵十二
月穎胄遣將軍楊公則降湘州(以吕祖謙/標目修)魏罷鹽禁(以/食)
(貨志/修)
　解題曰見魏孝文延興五年解題
(齊和皇帝中興元年二年/魏世祖宣武帝景明)春正月乙巳齊蕭衍等奉南
康王寶融爲相國戊申衍發襄陽(以本紀/梁紀修)庚戌魏主親
政罷彭城王勰咸陽王禧爲太保北海王祥爲大將軍
録尚書事恒州刺史于烈爲領軍魏主年少倖臣外戚
用事魏政浸衰(以本紀/通鑑修)二月齊蕭衍圍魯山攻郢城(本/紀)
　解題曰蕭衍之攻郢城無異沈攸之之攻郢城而成
　敗不同何也天命之向背人心之去就先後有不同
　故也事見通鑑(魯山在今/漢陽軍)
三月乙巳南康王寶融即皇帝位于江陵改元丙午廢
其主爲涪陵王以尚書令蕭頴胄行荆州刺史加左僕
射蕭衍都督征討軍事假黄鉞(以本/紀修)
　解題曰宋庠紀年通譜中興本慕容年號
夏五月魏咸陽王禧謀反伏誅(以本/紀修)齊巴西巴東郡遣
兵擊蕭頴胄涪陵王遣軍主吳子陽等救郢州秋七月
甲午雍州刺史張欣泰等謀廢涪陵王不克死丁酉蕭
衍遣兵襲破子陽丁巳魯山降己未郢城降八月江州
刺史陳伯之降(以齊紀/通鑑修)九月魏築洛陽諸坊(以本/紀修)己亥
魏立皇后于氏(以本/紀修)冬十月甲戌齊蕭衍大敗將軍王
珍國等於朱雀航圍宫城(以吕祖謙/標目修)十一月丁酉魏北
海王祥爲太𫝊領司徒(以本/紀修)壬寅齊巴東公蕭頴胄卒
(以吕祖謙/標目修)
　解題曰按齊史列傳武帝年垂强仕方有冢嗣時徐
　元瑜降而又穎胄暴卒時人謂之三慶則武帝之存
　心可見矣餘見通鑑
魏鎭南將軍元英請南伐不報(以吕祖謙/標目修)
　解題曰按後魏書列傳平南將軍荆州刺史元嵩表
　蕭寶卷骨肉相殘忠良先戮流聞寶卷荆州刺史蕭
　衍兄懿於建康阻兵與衍相持荆郢二州刺史並寶
　卷之弟臣若遣書相聞并力除衍平衍之後彼必旋
　師赴救丹陽當不能固全漢沔臣之兵威已得臨據
　則沔南之地可一舉而收竚兵觀釁若其零落之形
　已彰便可順流摧鋒長驅席卷既而衍克建康乃止
　通鑑止載元英源懷之請而不及此
十二月丙寅齊王珍國等弑涪陵王蕭衍以宣徳太后
令廢之爲東昬侯衍自爲大司馬録尚書事揚州刺史
承制潘貴妃及外監茹法珍等伏誅(以齊紀/通鑑修)
　
　
　
　
　
　
　
　
　
　
　
　
　
　
　
　大事記續編卷四十
