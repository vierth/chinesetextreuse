二十二
　　梁　　　　剡　　　　令劉　昭補并注
　天文志第十二
　　天文下　(桓三十八/獻九)　(靈二十/隕石)
孝桓建和元年八月壬寅熒惑犯輿鬼質星二年二月
辛卯熒惑行在輿鬼中三年五月己丑太白行入太微
右掖門留十五日出端門丙申熒惑入東井八月己亥
鎮星犯輿鬼中南星乙丑彗星芒長五尺見天市中東
南指色黄白九月戊辰不見熒惑犯輿鬼為死喪質星
為戮臣入太微為亂臣鎮星犯輿鬼為喪彗星見天市
中為質貴人至和平元年十二月甲寅梁太后崩梁冀
益驕亂矣
元嘉元年二月戊子太白晝見永興二年閏月丁酉太
白晝見時上幸後宮采女鄧猛明年封猛兄演為南頓
侯後四嵗梁皇后崩梁冀被誅猛立為皇后恩寵甚盛
永夀元年三月丙申鎮星逆行入太微中七十四日去
左掖門七月己未辰星入太微中八十日去左掖門八
月己巳熒惑入太微二十一日出端門太微天子廷也
鎮星為貴臣妃后逆行為匿謀辰星入太微為大水一
曰後宮有憂是嵗雒水溢至津門南陽大水熒惑留入
太微中又為亂臣是時梁氏専政九月己酉晝有流星
長二尺所色黄白癸巳熒惑犯嵗星為姦臣謀大將戮
二年六月甲寅辰星入太微遂伏不見辰星為水為兵
為妃后八月戊午太白犯軒轅大星為皇后其三年四
月戊寅熒惑入東井口中為大臣有誅者其七月丁丑
太白犯心前星為大臣後二年四月懿獻皇后以憂死
大將軍梁冀使太倉令秦宫刺殺議郎邴尊又欲殺鄧
后母宣事覺桓帝收冀及妻夀襄城君印綬皆自殺誅
諸梁及孫氏宗族或徙邊是其應也
延熹四年三月甲寅熒惑犯輿鬼質星五月辛酉客星
在營室稍順行生芒長五尺所至心一度轉為彗熒惑
犯輿鬼質星大臣有戮死者五年十月南郡太守李肅
坐蠻夷賊攻盜郡縣取財物一億以上入府取銅虎符
肅背敵走不救城郭又監黎陽謁者燕喬坐贓重泉令
彭良殺無辜皆棄市京兆虎牙都尉宋謙坐贓下獄死
客星在營室至心作彗為大喪後四年鄧后以憂死
六年十一月丁亥太白晝見是時鄧后家貴盛
七年七月戊辰辰星犯嵗星八月庚戌熒惑犯輿鬼質
星庚申嵗星犯軒轅大星十月丙辰太白犯房北星丁
卯辰星犯太白十二月乙丑熒惑犯軒轅第二星辰星
犯嵗星為兵熒惑犯質星有戮臣嵗星犯軒轅為女主
憂太白犯房北星為後宮其八年二月太僕南鄉侯左
勝以罪賜死勝弟中常侍上蔡侯悺北鄉侯黨皆自殺
癸亥皇后鄧氏坐執左道廢遷于祠宫死宗親侍中泚
陽侯鄧康河南尹鄧萬越騎校尉鄧弼虎賁中郎將安
鄉侯鄧魯侍中監羽林左騎鄧徳右騎鄧夀昆陽侯鄧
綂淯陽侯鄧秉議郎鄧循皆繫暴室萬魯死康等免官
又荆州刺史芝交阯刺史葛祗皆為賊所拘略桂陽太
守任湚背敵走皆棄市熒惑犯輿鬼質星之應也
八年五月癸酉太白犯輿鬼質星壬午熒惑入太微右
執法閏月己未太白犯心前星十月癸酉嵗星犯左執
法十一月戊午嵗星入太微犯左執法九年正月壬辰
嵗星入太微中五十八日出端門六月壬戍太白行入
輿鬼七月乙未熒惑行輿鬼中犯質星九月辛亥熒惑
入太微西門積五十八日永康元年正月庚寅熒惑逆
行入太微東門留太微中百一日出端門七月丙戍太
白晝見經天太白犯心前星太白犯輿鬼質星有戮臣
熒惑入太微為賊臣太白犯心前星為兵喪嵗星入太
微犯左執法將相有誅者嵗星入守太微五十日占為
人主太白熒惑入輿鬼皆為死喪又犯質星為戮臣熒
惑留太微中百一日占為人主太白晝見經天為兵憂
在大人其九年十一月太原太守劉瓆南陽太守成瑨
皆坐殺無辜荆州刺史李隗為賊所拘尚書郎孟璫坐
受金漏言皆棄市永康元年十二月丁丑桓帝崩太傳
陳蕃大將軍竇武尚書令尹􁆇黄門令山冰等皆枉死
太白犯心熒惑留守太微之應也
孝靈帝建寧元年六月太白在西方入太微犯西蕃南
頭星太微天廷也太白行其中宮門當閉大將被甲兵
大臣伏誅其八月太傳陳蕃大將軍竇武謀欲盡誅諸
宦者其九月辛亥中常侍曹節長樂五官史朱瑀覺之
矯制殺蕃武等家屬徙日南比景
熹平元年十月熒惑入南斗中占曰熒惑所守為兵亂
斗為吳其十一月㑹稽賊許昭聚衆自稱大將軍昭父
生為越王攻破郡縣
二年四月有星出文昌入紫宫蛇行有首尾無身赤色
有光炤垣墻八月丙寅太白犯心前星辛未白氣如一
匹練衝北斗第四星占曰文昌為上將貴相太白犯心
前星為大臣後六年司徒劉羣為中常侍曹節所譖下
獄死白氣衝北斗為大戰明年冬揚州刺史臧旻丹陽
太守陳寅攻盗賊苴康斬首數千級
光和元年四月癸丑流星犯軒轅第二星東北行入北
斗魁中八月彗星出亢北入天市中長數尺稍長至五
六丈赤色經歴十餘宿八十餘日乃消於天菀中流星
為貴使軒轅為内宮北斗魁主殺流星從軒轅出抵北
斗魁是天子大使將出有伐殺也至中平元年黄巾賊
起上遣中郎將皇甫嵩朱儁等征之斬首十餘萬級彗
除天市天帝將徙帝將易都至初平元年獻帝遷都長
安
三年冬彗星出狼弧東行至于張乃去張為周地彗星
犯之為兵亂後四年京都大發兵擊黄巾賊
五年四月熒惑在太微中守屏七月彗星出三台下東
行入太微至太子幸臣二十餘日而消十月嵗星熒惑
太白三合於虛相去各五六寸如連珠占曰熒惑在太
微為亂臣是時中常侍趙忠張讓郭勝孫璋等並為姦
亂彗星入太微天下易主至中平六年宮車晏駕嵗星
熒惑太白三合於虛為喪虛齊地明年琅邪王據薨
光和中國皇星東南角去地一二丈如炬火狀十餘日
不見占曰國皇星為内亂外内有兵喪其後黄巾賊張
角燒州郡朝廷遣將討平斬首十餘萬級中平六年宮
車晏駕大將軍何進令司隸校尉袁紹私募兵千餘人
隂跱雒陽城外竊呼并州牧董卓使將兵至京都共誅
中官對戰南北宮闕下死者數千人燔燒宮室遷都西
京及司徒王允與將軍呂布誅卓卓部曲將郭汜李傕
旋兵攻長安公卿百官吏民戰死者且萬人天下之亂
皆自内發
中平二年十月癸亥客星出南門中大如半筵五色喜
怒稍小至後年六月消占曰為兵至六年司隸校尉袁
紹誅滅中官大將軍部曲將吳匡攻殺車騎將軍何苖
死者數千人
三年四月熒惑逆行守心後星十月戊午月食心後星
占曰為大喪後三年而靈帝崩
五年二月彗星出奎逆行入紫宮後三出六十餘日乃
消六月丁卯客星如三升椀出貫索西南行入天市至
尾而消占曰彗除紫宫天下易主客星入天市為貴人
喪明年四月宮車晏駕中平中夏流星赤如火長三丈
起河皷入天市抵觸宦者星色白長二三丈後尾再屈
食頃乃滅狀似枉矢占曰枉矢流發其宮射所謂矢當
直而枉者操矢者邪枉人也中平六年大将軍何進謀盡
誅中官中官於省中殺進俱兩破滅天下由此遂大壊亂
六年八月丙寅太白犯心前星戊辰犯心中大星其日
未寅四刻大將軍何進於省中為諸黄門所殺已已車
騎將軍何苖為進部曲將吳匡所殺
孝獻初平二年九月蚩尤旗見長十餘丈色白出角亢
之南占曰蚩尤旗見則主征伐四方其後丞相曹公征
討天下且三十年
四年十月孛星出兩角間東北行入天市中而滅占曰
彗除天市天帝將徙帝將易都是時上在長安後二年
東遷明年七月至雒陽其八月曹公迎上都許
建安五年十月辛亥有星孛于大梁冀州分也時袁紹
在冀州其年十一月紹軍為曹公所破七年夏紹死後
曹公遂取冀州
九年十一月有星孛于東井輿鬼入軒轅太微十一年
正月星孛于北斗首在斗中尾貫紫宮及北辰占曰彗
星掃太微宮人主易位其後魏文帝受禪
十二年十月辛卯有星孛于鶉尾荆州分也時荆州牧
劉表據荆州時益州從事周羣以荆州牧將死而失土
明年秋表卒以小子琮自代曹公將伐荆州琮懼舉軍
詣公降
十七年十二月有星孛于五諸侯周羣以為西方専據
土地者皆將失土是時益州牧劉璋據益州漢中太守
張魯别據漢中韓遂據涼州宋建别據枹罕明年冬曹
公遣偏將擊涼州十九年獲宋建韓遂逃于羌中病死
其年秋璋失益州二十年秋曹公攻漢中魯降
十八年秋嵗星鎮星熒惑俱入太微逆行留守帝坐百
餘日占曰嵗星入太微人主改
二十三年三月孛星晨見東方二十餘日夕出西方犯
歴五車東井五諸侯文昌軒轅后妃太微鋒炎指帝坐
占曰除舊布新之象也
殤帝延平元年九月乙亥隕石陳留四春秋僖公十六
年隕石于宋五傳曰隕星也董仲舒以為從髙及下之
象或以為庶人惟星隕民困之象也
桓帝延熹七年三月癸亥隕石右扶風一鄠又隕石二
皆有聲如雷
　
　
　
　
　
　後漢書卷二十二
　後漢書卷二十二考證
天文志下後六年司徒劉羣為中常侍曹節所譖○何
　焯校本羣改郃
宋建别據枹䍐○何焯校本宋改宗
　
　
　
　
　
　
　
　
　
　
　
　後漢書卷二十二考證
