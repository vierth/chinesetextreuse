史記正義卷五十二
　　　　　　　　　　　　唐　張守節　撰
齊悼惠王世家第二十二　　史記五十二
齊悼惠王(年表云/都臨淄)劉肥者髙祖長庶男也其母外婦也
曰曹氏髙祖六年立肥為齊王食七十城諸民能齊言
者皆予齊王齊王孝惠帝兄也孝惠帝二年齊王入朝
惠帝與齊王燕飲亢禮如家人吕太后怒且誅齊王齊
王懼不得脫乃用其内史勲計獻城陽郡(括地志云濮/州雷澤縣本)
(漢城陽縣按/後為郡也)以為魯元公主湯沭邑吕太后喜乃得辭
就國悼惠王即位十三年以惠帝六年卒子襄立是為
哀王哀王元年孝惠帝崩吕太后稱制天下事皆决於
髙后二年髙后立其兄子酈侯(按音呈益反括地志云/故酈城在鄧州新城縣)
(西北四十里/葢此縣是也)吕台為吕王割齊之濟南郡(括地志云濟/南故城在淄)
(州長山縣西/北三十五里)為吕王奉邑哀王三年其弟章入宿衛於
漢吕太后封為朱虚侯以吕禄女妻之後四年封章弟
興居為東牟侯皆宿衛長安中哀王八年髙后割齊琅
邪郡(今沂/州也)立營陵侯劉澤為琅邪王其明年趙王友入
朝幽死于邸三趙王皆廢髙后立諸吕為三王擅權用
事朱虚侯年二十有氣力忿劉氏不得職嘗入侍髙后
燕飲髙后令朱虚侯劉章為酒吏章自請曰臣將種也
請得以軍法行酒髙后曰可酒酣章進飲歌舞已而曰
請為太后言耕田歌髙后兒子畜之笑曰顧而父知田
耳若生而為王子安知田乎章曰臣知之太后曰試為
我言田章曰深耕穊種立苗欲䟽非其種者鋤而去之
吕后黙然頃之諸吕有一人醉亡酒章追拔劒斬之而
還報曰有亡酒一人臣謹行法斬之太后左右皆大驚
業已許其軍法無以罪也因罷自是之後諸吕憚朱虛
侯雖大臣皆依朱虚侯劉氏為益彊其明年髙后崩趙
王吕禄為上將軍吕王産為相國皆居長安中聚兵以
威大臣欲為亂朱虚侯章以吕禄女為婦知其謀乃使
人隂出告其兄齊王欲令發兵西朱虛侯東牟侯為内
應以誅諸吕因立齊王為帝齊王既聞此計乃與其舅
父駟鈞郎中令祝午中尉魏勃隂謀發兵齊相召平聞
之乃發卒衛王宫魏勃紿召平曰王欲發兵非有漢虎
符驗也而相君圍王固善勃請為君將兵衛衛王召平
信之乃使魏勃將兵圍王宫勃旣將兵使圍相府召平
曰嗟乎道家之言當斷不斷反受其亂乃是也遂自殺
於是齊王以駟鈞為相魏勃為將軍祝午為内史悉發
國中兵使祝午東詐琅邪王曰吕氏作亂齊王發兵欲
西誅之齊王自以兒子年少不習兵革之事願舉國委
大王大王自髙帝將也習戰事齊王不敢離兵使臣請
大王幸之臨菑見齊王計事并將齊兵以西平闗中之
亂琅邪王信之以為然西馳見齊王齊王與魏勃等因
留琅邪王而使祝午盡發琅邪國而并將其兵琅邪王
劉澤旣見欺不得反國乃說齊王曰齊悼惠王高皇帝
長子推本言之而大王高皇帝適長孫也當立今諸大
臣狐疑未有所定而澤於劉氏最為長年大臣固待澤
決計今大王留臣無為也不如使我入關計事齊王以
為然乃益具車送琅邪王琅邪王旣行齊遂舉兵西攻
吕國之齊南於是齊哀王遺諸侯王書曰高帝平定天
下王諸子弟悼惠王於齊悼惠王薨惠帝使留侯張良
立臣為齊王惠帝崩髙后用事春秋髙聽諸吕擅廢髙
帝所立又殺三趙王(隐王如意幽王友梁王/恢徙燕趙並高祖子也)滅梁燕趙
(梁王恢燕王建梁王/恢徙趙分滅無後也)以王諸吕分齊國為四(琅邪郡封/劉澤濟南)
(郡以為吕王奉邑城陽/為魯元公主湯沭邑也)忠臣進諫上惑亂不聽今髙后
崩皇帝春秋富未能治天下固恃大臣諸將今諸吕又
擅自尊官聚兵嚴威劫列侯忠臣矯制以令天下宗廟
所以危今寡人率兵入誅不當為王者漢聞齊發兵而
西相國吕産乃遣大將軍灌嬰東擊之灌嬰至滎陽乃
謀曰諸吕將兵居闗中欲危劉氏而自立我今破齊還
報是益吕氏資也乃留兵屯滎陽使使喻齊王及諸侯
與連和以待吕氏之變而共誅之齊王聞之乃西取其
故濟南郡亦屯兵於齊西界以待約吕禄吕産欲作亂
闗中朱虚侯與太尉勃丞相平等誅之朱虚侯首先斬
吕産於是太尉勃等乃得盡誅諸吕而琅邪王亦從齊
至長安大臣議欲立齊王而琅邪王及大臣曰齊王母
家駟鈞惡戾虎而冠者也方以吕氏故㡬亂天下今又
立齊王是欲復為吕氏也代王母家薄氏君子長者且
代王又親高帝子於今見在且最為長以子則順以善
人則大臣安於是大臣乃謀迎立代王而遣朱虚侯以
誅吕氏事告齊王令罷兵灌嬰在滎陽聞魏勃本教齊
王反既誅吕氏罷齊兵使使召責問魏勃勃曰失火之
家豈暇先言大人而後救火乎因退立股戰而栗恐不
能言者終無他語灌將軍熟視笑曰人謂魏勃勇妄庸
人耳何能為乎乃罷魏勃魏勃父以善鼓琴見秦皇帝
及魏勃少時欲求見齊相曹參家貧無以自通乃常獨
早夜掃齊相舍人門外相舍人怪之以為物而伺之得
勃勃曰願見相君無因故為子掃欲以求見於是舍人
見勃曹參因以為舍人一為參御言事參以為賢言之
齊悼惠王悼惠王召見則拜為内史始悼惠王得自置
二千石及悼惠王卒而哀王立勃用事重於齊相王旣
罷兵歸而代王來立是為孝文帝孝文帝元年盡以高
后時所割齊之城陽琅邪濟南郡復與齊而徙琅邪王
王燕益封朱虛侯東牟侯各二千户是嵗齊哀王卒太
子側立是為文王齊文王元年漢以齊之城陽郡立朱
虚侯為城陽王以齊濟北郡(今濟州濟/北王所都)立東牟侯為濟
北王二年濟北王反漢誅殺之地入于漢後二年孝文
帝盡封齊悼惠王子罷軍等七人(罷音/不)皆為列侯齊文
王立十四年卒無子國除地入于漢後一嵗孝文帝以
所封悼惠王子分齊為王齊孝王將閭以悼惠王子楊
虚侯為齊王故齊别郡盡以王悼惠王子子志為濟北
王子辟光為濟南王子賢為菑川王子卬為膠西王子
雄渠為膠東王與城陽齊凡七王齊孝王十一年吳王
濞楚王戊反興兵西告諸侯曰將誅漢賊臣鼂錯以安
宗廟膠西膠東菑川濟南皆擅發兵應吳楚欲與齊齊
孝王狐疑城守不聽三國兵共圍齊齊王使路中大夫
告於天子天子復令路中大夫還告齊王善堅守吾兵
今破吳楚矣路中大夫至三國兵圍臨菑數重無從入
三國將刼與路中大夫盟曰若反言漢已破矣齊趣下
三國不且見屠路中大夫既許之至城下望見齊王曰
漢已發兵百萬使太尉周亞夫擊破吳楚方引兵救齊
齊必堅守無下三國將誅路中大夫齊初圍急隂與三
國通謀約未定㑹聞路中大夫從漢來喜及其大臣乃
復勸王毋下三國居無何漢將欒布平陽侯等兵至齊
擊破三國兵解齊圍已而復聞齊初與三國有謀將欲
移兵伐齊齊孝王懼乃飲藥自殺景帝聞之以為齊首
善以迫劫有謀非其罪也乃立孝王太子夀為齊王是
為懿王續齊後而膠西膠東濟南菑川王咸誅滅地入
于漢徙濟北王王菑川齊懿王立二十二年卒子次景
立是為厲王齊厲王其母曰紀太后太后取其弟紀氏
女為厲王后王不愛紀氏女太后欲其家重寵令其長
女紀翁主入王宫正其後宫母令得近王欲令愛紀氏
女王因與其姊翁主姧齊有宦者徐甲入事漢皇太后
皇太后有愛女曰脩成君脩成君非劉氏太后憐之脩
成君有女名娥太后欲嫁之於諸侯宦者甲乃請使齊
必令王上書請娥皇太后喜使甲之齊是時齊人主父
偃知甲之使齊以取后事亦因謂甲即事成幸言偃女
願得充王後宫甲旣至齊風以此事紀太后大怒曰王
有后後宫具備且甲齊貧人急乃為宦者入事漢無補
益乃欲亂吾王家且主父偃何為者乃欲以女充後宫
徐甲大窮還報皇太后曰王已願尚娥然有一害恐如
燕王燕王者與其子昆弟姦新坐以死亡國故以燕感
太后太后曰無復言嫁女齊事事浸潯不得聞於天子
主父偃由此亦與齊有郤主父偃方幸於天子用事因
言齊臨菑十萬户市租千金人衆殷富巨扵長安此非
天子親弟愛子不得王此今齊王於親屬益疎乃從容
言吕太后時齊欲反吳楚時孝王㡬為亂今聞齊王與
其姊亂於是天子乃拜主父偃為齊相且正其事主父
偃既至齊乃急治王後宫宦者為王通於姊翁主所者
令其辭證皆引王王年少懼大罪為吏所執誅乃飲藥
自殺絶無後是時趙王懼主父偃一出廢齊恐其漸踈
骨肉乃上書言偃受金及輕重之短天子亦既囚偃公
孫𢎞言齊王以憂死母後國入漢非誅偃無以塞天下
之望遂誅偃齊厲王立五年死母後國入于漢齊悼恵
王後尚有二國城陽及菑川菑川地比齊天子憐齊為
悼惠王冢園在郡割臨菑東環悼惠王冢園邑盡以予
菑川以奉悼惠王祭祀城陽景王章(年表云/都莒也)齊悼惠王
子以朱虚侯與大臣共誅諸吕而章身首先斬相國吕
王産於未央宫孝文帝既立益封章二千戸賜金千斤
孝文二年以齊之城陽郡立章為城陽王立二年卒子
喜立是為共王共王八年徙王淮南(年表云/都陳也)四年復還
王城陽凡三十三年卒子建延立是為頃王頃王二十
八年卒子義立是為敬王敬王九年卒子武立是為惠
王惠王十一年卒子順立是為荒王荒王四十六年卒
子恢立是為戴王戴王八年卒子景立至建始三年(建/始)
(成帝年號從建始四年上至天漢/四年六十七矣葢褚先生次之)十五嵗卒濟北王興
居(都濟/州也)齊悼惠王子以東牟侯助大臣誅諸吕功少及
文帝從代來興居曰請與太僕嬰入清宫廢少帝共與
大臣尊立孝文帝孝文帝二年以齊之濟北郡立興居
為濟北王與城陽王俱立立二年反始大臣誅吕氏時
朱虚侯功尤大許盡以趙地王朱虚侯盡以梁地王東
牟侯及孝文帝立聞朱虚東牟之初欲立齊王故絀其
功及二年王諸子乃割齊二郡以王章興居章興居自
以失職奪功章死而興居聞匈奴大入漢漢多發兵使丞相灌
嬰擊之文帝親幸太原以為天子自擊胡遂發兵反於
濟北天子聞之罷丞相及行兵皆歸長安使棘蒲侯柴
將軍擊破虜濟北王王自殺地入于漢為郡後十二年
文帝十六年復以齊悼惠王子安都侯(安都故城在瀛/州髙陽縣西南)
(三十/九里)志為濟北王十一年吳楚反時志堅守不與諸侯
合謀呉楚已平徙志王菑川濟南王辟光(辟音壁都/濟南郡)齊
悼惠王子以勒侯孝文十六年為濟南王十一年與吳
楚反漢擊破殺辟光以濟南為郡地入于漢菑川王賢
(年表云淄川王都劇故城在/青州夀光縣西三十一里)齊悼惠王子以武城侯(貝/州)
(縣/)文帝十六年為菑川王十一年與吳楚反漢擊破殺
賢天子因徙濟北王志王菑川志以齊悼惠王子以安
都侯王濟北菑川王反母後乃徙濟北王王菑川凡立
三十五年卒謚為懿王子建代立是為靖王二十年卒
子遺代立是為頃王三十六年卒子終古立是為思王
二十八年卒子尚立是為孝王五年卒子横立至建始
(亦褚少/孫次之)三年十一嵗卒膠西王卬(卬五郎反年表云都/髙苑括地志云西苑)
(故城在淄州長/川縣北四里)齊悼惠王子以昌平侯(括地志云昌平/故城在幽州東)
(南六十/里也)文帝十六年為膠西王十一年與吳楚反漢擊
破殺卬地入于漢為膠西郡膠東王雄渠(年表云都高/墨按即墨故)
(城在萊州膠東/縣南六十里)齊悼惠王子以白石侯(白石古城在徳/州安徳縣北二)
(十/里)文帝十六年為膠東王十一年與吳楚反漢擊破殺
雄渠地入于漢為膠東郡
太史公曰諸侯大國無過齊悼恵王以海内初定子弟
少激秦之無尺土封故大封同姓以填萬民之心及後
分裂固其理也
　
　
　
　
　
　
　
　
　
　
　
　史記正義卷五十二
