
　元史卷一百四十八
　　明翰林學士亞中大夫知制誥兼修國史宋濓等修
　列傳第三十五
　　董俊(子文蔚/)　(文用/)　(文忠/)　(文直/)
董俊字用章真定稾城人少力田長渉書史善騎射金
貞祐間邊事方急稾城令立的募兵射上中者抜為將
衆莫能弓獨俊一發破的遂將所募兵迎敵歳乙亥國
王穆呼哩帥兵南下俊遂降己夘以勞擢知中山府亊
佩金虎符金將武僊據真定定武諸城皆應僊俊率衆
夜入真定逐僊走之定武諸城復去僊來附庚辰春金
大發兵益僊治中李全叛中山應之俊軍時屯曲陽僊
鋭氣來戰敗之黄山下僊脱走獻㨗於穆呼哩由是僊
以窮降穆呼哩承制授俊龍虎衛上將軍行元帥府事
駐稾城俊嘗謁穆呼哩曰武僊黠不可測終不為我用
請備之穆呼哩然其言承制授左副元帥陞稾城縣為
永安州號其衆為匡國軍事一委俊己酉僊果殺都元
帥史天倪據真定以叛旁郡縣皆為僊守俊提孤軍居
反側間戰士不滿千人拒守永安僊攻之期年無所利
乃縱兵蹂禾稼俊呼語之曰汝欲得民而奪之食無道
賊不為也僊慚而去俊出兵掩撃之僊敗走久之俊復
夜入真定僊走死乃納史天倪弟天澤為帥壬辰㑹諸
軍圍汴明年金主棄汴奔歸德追圍之金兵夜出薄諸
軍於水俊力戰死焉時年四十有八俊早喪父事母以
孝聞歳時廟祭非疾病跪拜必盡禮子雖孩乳亦使之
序拜曰祀以孝先也禮宜如是待族親故人皆有恩意
里夫家僮亦接之有道克汴時以侍其軸為賢延歸教
諸子嘗曰射百日事耳詩書非積學不通屢誡諸子曰
吾一農夫耳遭天下多故徒以忠義事人僅立門户深
願汝曹力田讀書勿求非望為吾累也俊忠實自許不
為夷險少移臨陣勇氣懾衆立矢石間怡然若無事雖
中傷亦不為動每慕馬援為人曰馬革褁屍援固可壯
故戰必持矛先士卒或諌止之俊曰我人臣也敵在前
不死乃趍安脱危乎先是戊子歳朝於行在諸將獻户
口各増數要利吏請如衆俊曰民實少而欺以數多他
日上需求無應必重斂以承命是我獨利而民日困也
行元帥府時狂男子三百餘人期日作亂事覺戮其渠
魁餘並釋之深冀間妖人惑衆圖為不軌連逮者數萬
人有司議當族俊力請主者但誅首惡永安節度使劉
成叛降武僊於威州俊下令曰逆者一人餘能去逆即
忠義士與其家財仍奏官之衆果去成降沃州民據天
臺砦為盗破降之他將利其子女欲掠之俊曰城降而
俘其家仁者不為也衆義不取南征時人多歸俊願為
奴者既全其家歸悉縱為民鄰境人有殺掠賣者亦與
直贖還之其天性之美類如此俊器度洪遠善戰而不
妄殺故人樂為之用大小百戰無不克㨗為政寛明見
人善治田廬必召與歡語有惰者則怒罰之故其部完
實民惟恐其去也贈翊運効節功臣太傅開府儀同三
司上柱國封壽國公諡忠烈加贈推忠翊運効節功臣
太傅開府儀同三司上柱國改封趙國公子文炳文蔚
文用文直文忠文炳自有傳
文蔚字彦華俊之次子也重厚寡言不事嬉戲立志勤
苦讀書㤀倦及長善騎射膂力絶人事母至孝接人謙
恭凡所與交貴賤長幼待之無異至於一揖必正容端
體俛首幾至于地徐徐起拱人所難能兄文炳為稾城
令厲精於政家務悉委之凡供給祭祀賔客之事無不
盡心辛丑起民兵南征文炳命文蔚率十有七人私整
鞍馬衣甲自為一隊與衆軍渡淮甲寅世祖收大理還
駐六盤山文炳以文蔚孝謹公勤可委以事解所佩金
符以讓帝嘉賞之授稾城等處行軍千户南鎮鄧州與
荆襄接境沿邊城壁未築是年冬十一月修光化乙夘
立毘陽丙辰築棗陽文蔚悉總之治板幹具畚鍤儲餱
糧運木石程其工力時其饑飽藥其疾病見執役者常
以善言撫之弗事威猛衆咸感曰他將領役鞭箠怒辱
不恤困苦今董侯慈惠若此我曹安忍負之各盡力成
之丁巳攻襄樊城南據漢江北阻湖水卒不得渡文蔚
夜領兵士於湖水狹隘之處伐木抜根立於水實以薪
草為橋梁頃之即成至曉師悉渡圍已合城中大驚異
之文蔚復統巴圖軍以當前行奪其外城論功居最己
未憲宗伐宋入川蜀文蔚奉詔將鄧之選兵西上由褒
斜歴劔閣而劔閬諸州平地不能守置州事於山師行
大獲雲頂長寜苦竹諸砦長驅而前至釣魚山崖壁巉
峭惟一徑可登恃險阻未即降帝命攻之文蔚以次往
攻乃激厲將士挾雲梯冒飛石履﨑嶇以登直抵其寨
苦戰頃之兵士被傷乃還帝親見之加以賞賚中統二
年世祖置武衛軍文蔚以鄧兵入為千户帝北狩留屯
上都三年李璮反據濟南文蔚以麾下軍圍其南面春
秋力戰城破璮誅奏功還至元五年七月十七日以疾
卒於上都之炭山弟文忠時為樞宻僉院乞䕶喪南還
帝甚憫之泰定中贈明威將軍僉右衛使司事上騎都
尉隴西郡伯
文用字彦材俊之第三子也生十歳父死長兄文炳教
諸弟有法文用學問早成弱冠試詞賦中選時以真定
稾城奉莊聖太后湯沐庚戌太后命擇邑中子弟來上
文用始從文炳謁太后於和琳城世祖在潛藩命文用
主文書講説帳中常見許重癸丑世祖受命憲宗自河
西征雲南大理文用與弟文忠從軍督糧械贊軍務丁
巳世祖令授皇子經是為北平王雲南王也又命召遺
老竇黙姚樞李俊民李冶魏璠於四方己未伐宋文用
發沿邊䝉古漢人諸軍理軍需將攻鄂州宋賈似道吕
文徳將兵來拒水陸軍容甚盛九月世祖臨江閲戰文
炳求先進戰文用與文忠固請偕行世祖親料甲胄擇
大艦授之大破宋師世祖即位建元中統文用持詔宣
諭邊郡且擇諸軍充侍衛七月還朝中書左丞張文謙
宣撫大名等路奏文用為左右司郎中二年八月以兵
部郎中參議都元帥府事三年李璮叛據濟南從元帥
庫庫岱統兵誅之山東平阿珠奉詔伐宋召文用為其
屬文用辭曰新制諸侯總兵者其子弟勿復任兵事今
吾兄文炳以經畧使總重兵鎮山東我不當行阿珠曰
潛邸舊臣不得引此為説文用謝病不行至元改元召
為西夏中興等路行省郎中中興自琿塔哈之亂民間
相恐動竄匿山谷文用至鎮之以静乃為書置通衢諭
之民乃安始開唐來漢延秦家等渠墾中興西涼甘肅
𤓰沙等州之土為水田若干於是民之歸者户四五萬
悉授田種頒農具更造舟置黄河中受諸部落及潰叛
之來降者時諸王哲伯特穆爾鎮西方其下縱横需索
無算省臣不能支文用坐募府輒面折以法其徒積忿
譖文用於王王怒召文用使左右雜問之意叵測文用
曰我天子命吏非汝等所當問請得與天子所遣為王
傅者辨之王即遣其傅訊文用其傅中朝舊臣不肯順
王意文用謂之曰我漢人生死不足計所恨者仁慈寛
厚如王以重戚鎮遠方而其下毒虐百姓凌暴官府傷
王威名於事體不便因歴指其不法者數十事其傅驚
起去白王王即召文用謝之曰非郎中我殆不知郎中
持此心事朝廷宜勿怠自是譖不行而省府事頗立二
年入奏經畧事宜還以上㫖行之中興遂定八年立司
農司授山東東西道巡行勸農使山東自更叛亂野多
曠土文用巡行勸勵無間幽僻入登州境見其墾闢有
方以郡守伊喇某為能作詩表異之於是列郡咸勸地
利畢興五年之間政績為天下勸農使最十二年丞相
安圖奏文用為工部侍郎代赫舍哩赫舍哩阿哈瑪特
私人也其徒既讒間安圖罷相即使鷹監奏曰自赫舍
哩去工部侍郎不給鷹食鷹且瘦死帝怒促召治之因
急捕文用入見帝望見曰董文用乃為爾治鷹食者耶
置不問别令取給有司十三年出文用為衛輝路總管
佩金虎符郡當衝要民為兵者十之九餘皆單弱貧病
不堪力役㑹初得江南圖籍金玉財帛之運日夜不絶
于道警衛輸輓日役數千夫文用憂之曰吾民弊矣而
又重妨耕作殆不可乃從轉運主者言州縣吏卒足以
備用不必重煩吾民也主者曰汝言誠然萬一有不虞
則罪將誰歸文用即手書具官姓名保任之民得以時
耕而運事亦不廢諸郡運江淮粟於京師衛當運十五
萬石文用曰民籍可役者無幾且江淮風水舟不能以
時至而先為期㑹是未運而民已困矣乃集旁郡通議
立驛置法民力以舒十四年詣汴漕司言事適漕司議
通沁水北東合流御河以便漕者文用曰衛為郡地最
下大雨時行沁水輒溢出百十里間雨更甚水不得達
於河即浸滛及衛今又引之使來豈惟無衛將無大名
長蘆矣㑹朝廷遣使相地形上言衛州城中浮屠最髙
者纔與沁水平勢不可開也事遂寢十六年受代歸田
里茅茨數椽僅避風雨讀書賦詩怡然燕居裕宗在東
宫數為臺臣言董文用勲舊忠良何以不見用十八年
臺臣奏起文用為山北遼東道提刑按察使不赴十九
年朝廷選用舊臣召文用為兵部尚書自是朝廷有大
議未嘗不與聞二十年江淮省臣有欲專肆而忌亷察
官建議行臺隸行省狀上集朝臣議之文用議曰不可
御史臺譬之臥虎雖未噬人人猶畏其為虎也今虚名
僅存紀綱猶不振一旦摧抑之則風采薾然無可復望
者矣昔阿哈瑪特用事時商賈賤役行賄入官及事敗
欲盡去其人廷議以為不可使阿哈瑪特售私思而朝
廷驟歛怨也乃使按察司劾去其不可者然後吏有所
憚民有所赴訴是按察司者國家當飭勵之不可摧抑
也悉從文用議轉禮部尚書遷翰林集賢二院學士知
秘書監時中書右丞盧世榮以貨利得幸權要為貴官
隂結貪刻之黨以錙銖掊克為功乃建議曰我立法治
財視常歳當倍増而民不擾也詔下㑹議人無敢言者
文用陽問曰此錢取於右丞之家耶將取之於民耶取
於右丞之家則不敢知若取諸民則有説矣牧羊者歳
嘗兩翦其毛今牧人日翦其毛而獻之則主者固悦其
得毛之多矣然而羊無以避寒熱即死且盡毛又可得
哉民財亦有限取之以時猶懼其傷殘也今盡刻剥無
遺猶有百姓乎世榮不能對丞相安圖謂坐中曰董尚
書真不虚食俸禄者議者出皆謝文用曰君以一言折
聚歛之臣而厚邦本真仁人之言哉世榮竟以是得罪
二十二年拜江浙行中書省參知政事文用力辭帝曰
卿家世非他人比朕所以任卿者不在錢榖細務也卿
當察其大者事有不便但言之文用遂行行省長官者
素貴多傲同列莫敢仰視跪起稟白如小吏事上官文
用至則坐堂上侃侃與論是非可否無所遷就雖數忤
之不顧也有以帝命建佛塔於宋故宫者有司奉行甚
急天大雨雪入山伐木死者數百人猶欲併建大寺文
用謂其人曰非時役民民不堪矣少徐之如何長官者
曰參政奈何格上命耶文用曰非敢格上命今日之困
民力而失民心者豈上意耶其人意沮遂稍寛其期二
十三年朝廷將用兵海東徵歛益急有司大為奸利文
用請入奏事大畧言疲國家可寶之民力取僻陋無用
之小邦列其條目甚悉言上事遂罷二十五年拜御史
中丞文用曰中丞不當理細務吾當先舉賢才乃舉胡
祗遹王惲雷膺荆幼紀許揖孔從道十餘人為按察使
徐琰魏初為行臺中書當時以為極選方是時僧格當
國恩寵方盛自近戚貴人見之皆屛息遜避無敢誰何
文用以舊臣任中丞獨不附之僧格令人風文用頌已
功於帝前文用不答僧格又自謂文用曰百司皆具食
於丞相府矣文用又不答㑹朔方軍興糧糗粗備而誅
求愈急文用謂僧格曰民急矣外難未解而内伐其根
本丞相宜思之於是遠邇盗賊蜂起文用持外郡所上
盗賊之目謂僧格曰百姓豈不欲生養安樂哉急法暴
歛使至此爾御史臺所以捄政事之不及丞相當助之
不當抑之也御史臺不得行則民無所赴愬民無所赴
愬而政日亂將不止於臺事之不行也忤其意益深乃
摭拾臺事百端文用日與辨論不為屈於是具奏僧格
姦狀詔報文用語宻而外人不知也僧格日誣譖文用
于帝曰在朝惟董文用戅傲不聽令沮撓尚書省請痛
治其罪帝曰彼御史之職也何罪之有且董文用端謹
朕所素知汝善視之遷大司農時欲奪民田為屯田文
用固執不可遷為翰林學士承㫖二十七年隆福太后
在東宫以文用舊臣欲使文用授皇孫經具奏上以帝
命命之文用每講説經㫖必附以朝廷故事丁寜譬喻
反覆開悟皇孫亦特加敬禮三十一年帝命文用以其
諸子入見文用曰臣䝉國厚恩死無以報臣之子何能
為命至再三終不以見是歳世祖崩成宗將即位上都
太后命文用從行既即位巡狩賽音布拉克之地文用
曰先帝新棄天下陛下巡狩不以時還無以慰安元元
宜趣還京臣聞人君猶北辰然居其所而衆星拱之不
在勤遠畧也帝悟即日可其奏是行也帝每召入帳中
問先朝故事文用亦盛言先帝虚心納賢開國經世之
務談説或至夜半文用自先帝時每侍燕與䝉古大臣
同列裕宗嘗就榻上賜酒使毋下拜跪飲皆異數也帝
在東宫時正旦受賀於衆中見文用召使前曰吾向見
至尊甚稱汝賢輒親取酒飲之至是眷賚益厚是年詔
修先帝實録陞資徳大夫知制誥兼修國史文用於祖
宗世系功徳近戚將相家世勲績皆記憶貫穿史館有
所考究質問文用應之無遺失大徳元年上章請老賜
中統鈔萬貫以歸官一子鄉郡侍養六月戊申以疾卒
年七十有四子八人士貞士亨士楷士英士昌士恒士
廉士方贈銀青光禄大夫少保壽國公諡忠穆
文直字彦正俊之第四子也剛毅莊栗簡言笑通經史
法律為藁城長官佩金符初兄文炳及季弟文忠去事
世祖次文用亦在朝俱有仰於家而食者餘百口文直
勤儉始終不替内則養生送死之合禮外則中表賔問
之中度奉上接下一敬一愛藹乎其睦也性好施而甚
仁里閈或貧不自立每隂濟其急不使之知恩所從來
微至僮病必手予粥藥或止之曰不忍以其賤違吾愛
心及棄官浮沉里社任真適意親賔過從尊酒相勞家
門日以烜赫已獨恬然不見諸辭色以病卒年五十有
二
文忠字彦誠俊第八子也歳壬子入侍世祖潛邸王鶚
嘗言詩因問文忠能之乎文忠曰吾少讀書惟知入則
孝於親出則忠於君而已詩非所學也癸丑從征南詔
己未伐宋與兄文炳文用敗宋兵於陽羅堡得䝉衝百
艘進圍鄂世祖即位置符寶局以文忠為郎授奉訓大
夫居益近宻嘗呼董八而不名文忠不為容悦隨事獻
納中禁事秘外多不聞至元二年安圖以右丞相入領
中書建陳十事言忤㫖文忠曰丞相素有賢名今秉政
之始人方傾聽所請不得後何以為遂從旁代對懇悃
詳切如身條是疏者始得允可八年侍講學士圖克坦
公履奏行貢舉知帝於釋氏重教而輕禪乃言儒亦有
之科舉類教道學類禪帝怒召姚樞許衡與宰臣廷辨
文忠自外入帝曰汝日誦四書亦道學者文忠對曰陛
下每言士不治經講孔孟之道而為詩賦何闗修身何
益治國由是海内之士稍知從事實學臣今所誦皆孔
孟之言焉知所謂道學而俗儒守亡國餘習欲行其説
故以是上惑聖聽恐非陛下教人修身治國之意也事
遂止十一年伐宋民困供饋文忠奏免常歳横征從之
帝嘗見宋降將從容問宋所以亡者皆曰賈似道當國
薄武人而重文儒將士怨之莫有鬬志故大軍既至争
解甲歸命也帝問文忠此言何如文忠因詰之曰似道
薄汝矣而君則貴汝以官富汝以禄未嘗薄汝也今有
怨於相而移於君不肯一戰坐視國亡如臣節何然則
似道薄汝者豈非預知汝曹不足恃乎帝深善之有㫖
徙大都獵户於郢中文忠奏止之又請罷官鬻田器之
税聽民自為時多盗詔犯者皆殺無赦在處繫囚滿獄
文忠言殺人取貨與竊一錢者均死慘黷莫甚恐乖陛
下好生之德勅革之或告漢人毆傷國人及太府監屬
盧甲盜剪官布帝怒命殺以懲衆文忠言今刑曹於囚
罪當死者已有服辭猶必詳讞是豈可因人一言遽加
之重典宜付有司閲實以俟後命乃遣文忠及近臣圖
們分覈之皆得其誣狀遂詔原之帝因責侍臣曰方朕
怒時卿曹皆不敢言非董文忠開悟朕心則殺二無辜
之人必取議中外矣因賜文忠金尊曰用旌卿直裕宗
亦語宫臣曰方天威之震董文忠從容諫正實人臣難
能者太府監屬奉物詣文忠泣謝曰鄙人賴公復生文
忠曰吾素非知子所以相救於危急者蓋為國平刑豈
望子見報哉却其物不受自安圖北伐阿哈瑪特獨當
國柄立親黨懼廉希憲復入為相害其私計奏希憲以
右丞行省江陵文忠言希憲國家名臣今宰相虚位不
可使久居外以孤人望宜早召還從之十六年十月奏
曰陛下始以燕王為中書令樞宻使纔一至中書自冊
為太子累使明習軍國之事然十有餘年終守謙退不
肯視事者非不奉明詔也盖朝廷處之未盡其道爾夫
事已奏决而使啟太子是使臣子而可否君父之命故
惟有唯黙避遜而已以臣所知不若令有司先啟而後
聞其有未安者則以詔勅斷之庶幾理順而分不踰太
子必不敢辭其責矣帝即日召大臣面諭其意使行之
復語太子曰董八崇立國本者其勿㤀之禮部尚書謝
昌元請立門下省封駁制勅以絶中書風曉近習奏請
之弊帝鋭意欲行之詔廷臣雜議且怒翰林學士承㫖
王磐曰如是有益之事汝不入告而使南方後至之臣
言之汝用學問何為必今日開是省三日廷臣奏以文
忠為侍中及其屬數十人近臣乘便言曰陛下將别置
省此實其時然得人則可以寛聖心新民聽今聞盜詐
之臣與居其間不可其言多指文忠文忠忿辨曰上每
稱臣不盜不詐今汝顧臣而言意實在臣其顯言臣盜
詐何事帝令言者出文忠猶訴不止且攻其害國之姦
帝曰朕自知之彼不言汝也其人忌文忠欲中害之然
以文忠清慎無過乃奉鈔萬緡為壽求交驩文忠却之
文炳為中書左丞卒太傅巴延乃表文忠可相帝使繼
其官文忠辭曰臣兄有平定南方之勞可居是位臣嘗
給事居中所宣何力敢冒居重職乎十八年陞典瑞局
為監郎為卿仍以文忠為之授正議大夫俄授資徳大
夫僉書樞宻院事卿如故車駕行幸詔文忠毋扈從留
居大都凡宫苑城門直舍徼道環衛營屯禁兵太府少
府軍器尚乘諸監皆領焉兵馬司舊隸中書并付文忠
時權臣累請奪還中書不報是冬十月二十有五日鷄
鳴將入朝忽病仆帝遣中使持藥投救不及遂卒甚悼
惜之賻錢數十萬後制贈光禄大夫司徒封壽國公諡
忠貞
　　嚴實(子忠濟/)
嚴實字武叔泰安長清人畧知書志氣豪放不治生産
喜交結施與落魄里社間屢以事繫獄俠少輩為出死
力乃得脱去癸酉秋太祖率兵自紫荆口入分畧山東
河北河東而歸金東平行臺調民為兵以實為衆所服
命為百户甲戌春泰安張汝楫據靈巖遣别將攻長清
實破走之以功授長清尉戊寅權長清令宋取益都乘
勝而西行臺檄實備芻糧為守禦計實出督租比還而
長清破俄以兵復之有譖于行臺者謂實與宋有謀行
臺以兵圍之實挈家避青崖宋因以實為濟南治中分
兵四出所至無不下於是太行之東皆受實節制庚辰
三月金河南軍攻彰徳守將單仲力不支數求救實請
於主將張林林逗遛不行實獨以兵赴之比至而仲被
擒實知宋不足恃七月謁太師穆呼哩於軍門挈所部
彰徳大名磁洺恩博滑濬等州户三十萬來歸穆呼哩
承制拜實金紫光禄大夫行尚書省事進攻曹濮單三
州皆下之偏將李信留鎮青崖嘗有罪懼誅乘實之出
殺其家屬降于宋辛巳實以兵復青崖擒信誅之進攻
東平金守將赫爾根棄城遁實入居之壬午宋將彭義
斌率師取京東州縣實將晁海以青崖降盡掠實家義
斌軍西下郡縣多歸之乙酉四月遂圍東平實潛約次
將布爾罕合兵攻之兵久不出城中食且盡乃與議斌
連和義斌亦欲籍實取河朔而後圖之請以兄事實時
麾下衆尚數千義斌聽其自領而青崖所掠者則留不
遣七月義斌下真定道西山與布爾罕等軍相望分實
以帳下兵陽助而隂伺之實知勢迫急赴布爾罕軍與
之合遂與義斌戰宋兵潰擒義斌不旬月京東州縣復
為實有是冬穆呼哩之弟岱遜取彰徳明年取濮東平
又明年穆呼哩之子博囉取益都實皆有功焉庚寅四
月朝太宗于牛心之幄殿帝賜之坐宴享終日賜以虎
符數顧實謂侍臣曰嚴實真福人也甲午朝於和琳授
東平路行軍萬户偏裨賜金符者八人先是實之所統
凡五十餘城至是惟徳兗濟單隸東平丁酉九月詔實
毋事征伐初彰徳既下又破水柵岱遜怒其反覆驅老
幼數萬欲屠之實曰此國家舊兵吾兵力不能及為所
脅從果何罪耶岱遜從之繼破濮州復欲屠之實言百
姓未嘗敵我豈可與執兵刃者同戮不若留之以供芻
秣濮人免者又數萬其後於曹楚丘定陶上黨皆然時
兵由武關出襄鄧實在徐邳間以為河南破屠戮必多
乃載金繒往贖之且約束諸將毋敢妄有殺掠靈壁一
縣當誅者五萬人實悉救之㑹大饑民北徙者多餓死
又法藏匿逃者保社皆坐逃亡無所託殭尸蔽野實命
作糜粥盛置道傍全活者衆實部曲有逃歸益都者數
十人益都破皆獲之以為必殺實置不問王義深者義
斌之别將聞義斌敗將奔河南實族屬在東平者皆為
所害河南破實獲義深妻子厚周䘏之送還鄉里終不
以舊怨為嫌其寛厚長者類若此庚子卒年五十九遠
近悲悼野哭巷祭句月不已中統二年追封實為魯國
公諡武惠子忠貞金紫光禄大夫忠濟忠嗣忠範忠傑
忠裕忠祐
忠濟一名忠翰字紫芝實之第二子也儀觀雄偉善騎
射辛丑從其父入見太宗命佩虎符襲東平路行軍萬
户管民長官開府布政一法其父養老尊賢治為諸道
第一領兵畧地淮漢偏禆部曲戮力用命定宗憲宗即
位之始皆加褒寵忠濟初統千户十有七乙夘朝命括
新軍山東益兵二萬有竒忠濟弟忠嗣忠範為萬户以
次諸弟暨勲將之子為千户城戍宿州蘄縣而忠濟皆
統之己未世祖南伐詔率師由間道㑹鄂親率勇士梯
衝登城師還忠濟選勇敢二千人命千户將之甲仗精
鋭所向無前大臣有言其威名太盛者中統二年召還
京師命忠範代之忠濟治東平日借貸於人代部民納
逋賦歳久愈多及謝事債家執文劵來徴帝聞之悉命
發内藏代償東平廟學故隘陋改卜髙爽地于城東教
養諸生後多顯者幕僚如宋子貞劉肅李昶徐世隆俱
為名臣至元二十三年特授資徳大夫中書左氶行江
浙省事以老辭二十九年賜鈔萬五千緡宅一區召其
子瑜入侍三十年卒忠濟統理方郡凡十一年爵人命
官生殺予奪皆自已出及謝去大權貴而能貧安于義
命世以是多之後諡莊孝
忠嗣實之第三子也少從張澄商挺李楨學畧知經史
大義辛亥其兄忠濟授以東平人匠總管遥領單州防
禦使事乙夘充東平路管軍萬户丁巳從忠濟畧地揚
州取邵伯埭首立戰功己未南征從忠濟渡淮分兵出
桂車嶺與宋兵相拒三晝夜殺獲甚衆始達蘄州及渡
江抵鄂分部攻城九十餘日戰甚力師還授金虎符中
統三年李璮叛宋兵攻蘄州勢張甚徐州總管李誥格
降于宋齊魯山寨為宋兵所據忠嗣從大帥安圖救蘄
縣復徐州執李誥格殺之攻鄒之嶧山滕之牙山多所
殺獲安圖論功以聞賜銀二百兩幣五十端四年朝廷
懲青齊之亂居大藩者子弟不得親政於是罷官家居
至元十年卒
　
　
　
　
　
　元史卷一百四十八
元史卷一百四十八考證
董文忠𫝊有㫖徙大都獵户于郢中文忠奏止之　案
　姚燧撰文忠碑云詔徙大都獵户于郢中文忠奏止
　還貧弱者是但留貧弱者不徙餘仍徙也與此稍異
　耳謹附識
董文忠封夀國公謚忠貞　案文忠之謚呉澂所撰文
　忠墓表虞集撰文炳行狀蘇天爵撰董志良神道碑
　及名臣亊畧俱作正獻元明善董氏家𫝊并逸事記
　俱作忠貞謚以易名不應即用其名為謚或先謚忠
　貞後復易為正獻故記載互異謹附識
