
　大事記續編卷五十四　　　明　王禕　撰
唐則天順聖皇后武氏聖厯元年正月甲子朔廬陵王
出居于房州改元(以通/鑑脩)
　解題曰宋庠紀年通譜將復召廬陵王故改元
三月己巳召廬陵王于房州戊子廬陵王至自房州(以/新)
(紀/脩)
　解題曰按新舊史列傳后欲以武三思為太子以問
　宰相衆莫敢對狄仁傑曰臣觀天人未厭唐德今欲
　繼統非廬陵王莫可后怒罷議久之召謂曰朕數夢
　雙陸不勝何也於是仁傑與王方慶俱在二人同辭
　對曰雙陸不勝無子也天其意者以儆陛下乎(洪邁/曰新)
　(史載舊史不載通鑑但書鸚鵡折翼一事而考異云/雙陸之說世傳李邕所作狄梁公傳有之詞多鄙誕)
　(故不取藝文志有李蘩說纂其忠節門曰武后問石/泉公王方慶曰朕夜夢雙陸不勝何也蓋謂宫中無)
　(子意者恐有神靈儆夫陛下后召廬陵王復其儲位/俾石泉公為宫相輔翊之新史蓋兼采二李之說而)
　(莫辨其為王狄/也通鑑去之)文皇帝身蹈鋒鏑勤勞而有天下傳
　之子孫先帝寢疾詔陛下當國陛下掩神器而取之
　十有餘年又欲以三思為後且姑姪與母子孰親陛
　下立廬陵王則千秋萬嵗後常享宗廟三思立廟不
　祔姑内史王及善宻贊其謀后(舊史本文作/則天後倣此)亦漸悟
　右肅政臺中丞吉頊素與張易之兄弟親善俱為控
　鶴監内供奉易之兄弟以寵盛思自全問頊計安出
　頊曰公家以倖進非有大功於天下勢必危吾有不
　朽䇿願効之非止保身且世世不絶胙易之流涕請
　頊曰天下思唐久矣廬陵斥外相王幽閉上春秋髙
　須有付託武氏諸王殊非屬意公盍從容請建立廬
　陵及相王以副人望易弔為賀之資也易之昌宗然
　其言遂乗間奏請后知頊預謀召見問狀頊曰廬陵
　相王皆陛下子先帝顧託於陛下當有主意后意乃
　定遣徐彦伯迎廬陵王於房州王至后匿王帳中召
　見仁傑(時吉頊已/貶琰州尉)語廬陵事仁傑敷請切至涕下不
　能止后乃使王出曰還爾太子仁傑降階泣賀已奏
　曰太子歸未有知者人言紛紛何所信后然之更令
　太子舍龍門具禮迎還中外大悅餘見通鑑初王慶
　之等請立武承嗣為太子宰相岑長倩格輔元陳其
　不可竟以坐死賴李昭德發明未聞姪為姑立廟之
　論又進姑姪何如父子之說后始畧為之感動然有
　私謁皇嗣而斬者告皇嗣有異圖者誣皇嗣廬陵與
　南北牙同反者猶踵見此承嗣三思所以營求愈切
　也仁傑每從容言文皇天下當傳之子孫取昭德姑
　姪立廟之意兼舉而力陳之后方且對以家事不當
　預知及吉頊為二張謀承間屢言后意乃定頊之精
　忠雖未必如仁傑然當機之發不費辭而事濟固不
　可以人廢言也舊史亦稱中宗在房陵吉頊李昭德
　皆有匡復讜言固未有非之者而猶或譏其假善以
　濟私盍亦深攷其故也
四月辛丑婁師德為隴右諸軍大使(以新/紀脩)八月突厥冦
邊豹韜衛將軍閻知微降之(以新/紀脩)戊戌太子太保武承
嗣卒(以通/鑑脩)庚子春官尚書武三思檢校内史狄仁傑兼
納言(以新/紀脩)遣司屬卿武重規等為大總管四道擊突厥
(以新/紀脩)九月甲子夏官尚書武攸寧同三品(以新/紀脩)壬申廬
陵王立為皇太子復名顯甲戌為河北道行軍元帥擊
突厥狄仁傑副之時突厥據地萬里西北諸夷皆附之
(以新/紀脩)十月命河内王武懿宗九江王武攸歸領都下屯
兵(以通/鑑脩)癸卯狄仁傑為河北安撫大使(以新/紀脩)夏官侍郎
姚崇同平章事(以新/紀脩)夷閻知微三族(以通/鑑脩)
唐則天順聖皇后武氏聖厯二年正月皇太子在東宫
(以朱熹/綱目脩)壬戌以皇嗣為相王(以新/紀脩)甲子司衛卿張易之
為控鶴監銀青光禄大夫張昌宗為控鶴監内供奉(以/通)
(鑑/脩)臘月戊子左肅政臺中丞吉頊為天官侍郎右肅政
臺御史中丞魏元忠為鳳閣侍郎並同平章事(以新紀/通鑑脩)
辛亥賜皇太子姓武氏(新/紀)二月庚申武攸寧罷(以新/紀脩)三
月婁師德為納言(新/紀)四月吐蕃論贊婆降(以通鑑/舊紀脩)壬辰
魏元忠為天兵軍大總管婁師德副之以備突厥(以新/紀通)
(鑑/脩)八月婁師德薨(以吕祖謙/標目脩)戊申武三思為内史(以新/紀脩)
唐則天順聖皇后武氏久視元年正月皇太子在東宫
(以朱熹/綱目脩)戊午貶吉頊為琰州尉(新/紀)壬申武三思罷(新/紀)臘
月丁酉狄仁傑為内史(新/紀)一月作三陽宫(新/紀)五月己酉
朔日有食之(以新/紀脩)癸丑改元罷天冊金輪太聖號(以新/舊紀)
(脩/)
　解題曰宋庠紀年通譜疾平改元故取老子久視長
　生之語
六月改控鶴為奉宸府以張易之為令(以通/鑑脩)閏七月丁
酉吐蕃冦涼州隴右諸軍大使唐休璟敗之于洪源谷
八月庚申魏元忠為隴右諸軍大總管擊吐蕃(以新/紀脩)九
月辛丑梁文惠公狄仁傑薨所薦荆州長史張柬之監
察御史桓彦範秦州刺史敬暉等數十人(以吕祖謙/標目脩)
　解題曰范仲淹曰商有三仁弗救其滅漢有四皓正
　於未奪嗚呼武暴如火李寒如灰何心不隨何力可
　囘我公哀傷拯天之亡逆長風而孤騫遡大川以獨
　航金可革公不可革孰為乎剛地可動公不可動孰
　為乎方一朝感通羣隂披攘天子既臣而皇天下既
　周而唐七世發靈萬年垂光噫非天下之至誠其孰
　能當餘見通鑑
十月甲寅復唐正月(以新/紀脩)
　解題曰皇太子既在東宫所以用唐正月也
唐則天順聖皇后武氏長安元年春正月皇太子在東
宫(以朱熹/綱目脩)丁丑改元大足(以新/紀脩)
　解題曰宋庠紀年通譜成州有大人之跡故改元大
　足
五月魏元忠為靈武道大總管以備突厥(以新/紀脩)九月壬
申殺皇太子子邵王重潤等(以新/紀脩)丙申以相王旦知左
右羽林衛大將軍事(以吕祖謙/標目脩)十月壬寅如西京辛酉
改元(以新/紀脩)丙寅魏元忠同三品(新/紀)十一月壬申武三思
罷(新/紀)戊寅改含元宫為大明宫(以吕祖謙/標目脩)以主客郎中
郭元振為涼州都督(以舊紀/通鑑脩)
唐則天順聖皇后武氏長安二年春正月皇太子在東
宫(以朱熹/綱目脩)乙酉設武舉(朱熹/綱目)突厥入冦(以舊/紀脩)九月乙丑
朔日有食之不盡如鉤(以新/紀脩)十月姚元崇同平章事(新/紀)
十一月命監察御史蘇頲按覆來俊臣等所推獄雪免
者甚衆(以吕祖謙/標目脩)十二月戊申置北庭都護府於庭州
(以通/鑑脩)
唐則天順聖皇后武氏長安三年春正月皇太子在東
宫(以朱熹/綱目脩)三月壬戌朔日有食之(以新/紀脩)七月壬寅正諫
大夫朱敬則同平章事(以新/紀脩)九月庚寅朔日有食之既
(通/鑑)
　解題曰胡寅曰吕后末年日食既后惡之曰此為我
　也未幾而卒武后至是日食再既明年亦卒日者至
　陽之精人君之表今乃為女主之應乎夫陽不競而
　隂慝作理固然也今武氏反隂為陽居中履極掩唐
　虞之舊域頒正朔於八荒其氣燄所感上致日星之
　變不亦宜乎
丁酉貶魏元忠為髙要尉(以新舊/紀脩)十月丙寅如神都(以/新)
(紀/脩)是嵗西突厥為突騎施所併(以吕祖謙/標目脩)
唐則天順聖皇后武氏長安四年春正月皇太子在東
宫(以朱熹/綱目脩)丁未毁三陽宫作興泰宫(以通鑑/新紀脩)二月壬申
朱敬則罷(以新/紀脩)三月出鳳閣侍郎韋嗣立等二十人為
刺史(以吕祖謙/標目脩)六月辛酉姚崇罷(以新/紀脩)乙丑天官侍郎
崔𤣥暐為鸞臺侍郎同平章事壬午相王府長史姚崇
兼夏官尚書同三品(以新/紀脩)十月辛酉姚崇為靈武道安
撫大使崇舉秋官侍郎張柬之甲戌柬之同平章事(以/通)
(鑑/脩)
　解題曰鼂補之曰按狄仁傑傳則天嘗問仁傑朕要
　一好漢任使仁傑曰豈非文士齷齪思得竒才用之
　以成天下之務乎則天曰此朕心也仁傑曰荆州長
　史張柬之其人雖老宰相才也乃召拜洛州司馬它
　日又求賢仁傑曰前言張柬之未用也則天曰已遷
　矣仁傑曰臣薦宰相今為司馬非用之也又遷為秋
　官侍郎竟召為相果興復中宗而柬之傳乃專言姚
　崇薦之以其時攷之仁傑初薦在荆州時再薦乃為
　秋官侍郎逮崇之薦時已在秋官矣或者則天聞仁
　傑之言已深知柬之因崇繼薦遂至大用非崇一言
　便為相也又傳曰仁傑所拔用至公卿者數十人崇
　自是仁傑薦用則天信重二人固自有間舊史未深
　攷爾餘見通鑑(葉適曰柬之作相數月便能誅二張/返正使其處仁傑地位必不如是遲)
　(緩/也)
御史中丞宋璟請下張昌宗獄不從(以通鑑/目録脩)
　
　
　
　
　
　
　大事記續編卷五十四
