
　通鑑續編卷十一
　　　　　　　　　　　　　元　陳桱　撰
(辛/巳)徽宗皇帝建中靖國元年(遼天祚帝延/禧乾統元年)春正月皇太
　后向氏崩○遼主洪基卒孫燕國王延禧立(遼主卒/於混同)
　(江之行宫年七十遺詔立其孫延禧延禧即位是為/天祚皇帝二月改元詔為耶律伊遜所誣陷者復其)
　(官爵籍沒者出之流放者還之以張孝傑家屬分賜/羣臣道宗即位之初求直言訪治道勸農興學救菑)
　(䘏患粲然可觀既而行謗訕之令重告訐之賞羣邪/並興䜛巧競進賊及骨肉諸部多叛甲兵之用無寕)
　(日焉一歳而飯僧三十六萬一日/而祝髪三千尚足與論治道哉)二月貶章惇為雷
　州司户參軍(右正言任伯雨論惇久竊朝柄迷國罔/上毒流縉紳乘先帝變故倉卒輒逞異)
　(志睥睨萬乘不復有臣子之恭向使其計得行將置/陛下與皇太后於何地若貸而不誅則天下大義不)
　(明大法不立矣臣聞北使言去年遼主方食聞中國/黜惇放箸而起稱善者再謂南朝錯用此人北使又)
　(問何為只若是行遣以此觀之不獨孟子所謂國人/皆曰可殺雖蠻貊之邦莫不以為可殺也章八上末)
　(報㑹臺諫陳瓘陳次升等復極論之乃詔貶惇為雷/州司户參軍初蘇轍謫雷州不許占官舍遂僦民屋)
　(惇又以强奪民居下州追民究治以僦劵甚明乃止/至是惇問舍於民民曰前蘇公來為章丞相幾破我)
　(家今不可也後徙睦州卒初惇之入相也妻張氏病/且死囑之曰君作相幸勿報怨既祥惇語陳瓘曰悼)
　(亡不堪奈何瓘曰與其悲傷無益曷/若念其臨絶之語耶惇黙然而止)三月罷權給事
　中任伯雨(伯雨初為右正言半歳之間凡上百八䟽/大臣畏其多言俾權給事中密諭以少黙)
　(即為真伯雨不聴抗論愈力時曽布欲和調元祐紹/聖之人伯雨言人才固不當分黨與然自古未有君)
　(子小人雜然並進可以致治者盖君子易退小人難/退二者並用終於君子盡去小人獨留唐徳宗坐此)
　(致播遷之禍建中乃其紀號不可以不戒/既而欲劾布布覺之徙為度支員外郎)以趙懐徳
　知湟州○夏四月辛夘朔日有食之○五月𦵏欽聖
　憲肅皇后○作觀成殿于景靈宫(奉安哲/宗神御)六月范純
　禮罷(時韓忠彦雖為首相而柔懦不決曽布遂専政/漸進紹述之説諷中丞趙挺之排撃元祐諸臣)
　(純禮從容言于帝曰邇者朝廷命令莫不是元豐而/非元祐以臣觀之神宗立法之意固善吏推行之或)
　(有失當以致病民宣仁聴斷一時小有潤色盖大臣/識見異同非必盡懐邪為私也今譏論之臣有不得)
　(志故挾此以藉口以元豐為是則欲賢元豐之人以/元祐為非則欲斥元祐之士其心豈恤國事直欲快)
　(私忿以售其姦不可不深察也㑹左司諫江公望上/䟽言自哲宗有紹述之意輔政非其人以媚已為同)
　(忠於君為異一語不合時學必目為流俗一談不侔/時事必指為横議借威柄以快私隙必以亂君臣父)
　(子之名感動人主使天下騷然泰陵不得盡繼述之/美元祐人才皆出於熙豐培養之餘遭紹聖竄逐之)
　(後存者無幾矣神考與元祐之臣其先非有射鈎斬/袪之隙也先帝信仇人而黜之陛下若立元祐為名)
　(必有元豐紹聖為之對有對則争興争興則黨復立/矣陛下改元詔㫖亦稱思建皇極盖嘗端好惡以示)
　(人本中和而立政皇天后土實聞斯言今若渝之奈/皇天后土何帝以示純禮純禮賛之曰願陛下以曉)
　(中外使知聖意所向亦足以革小人徇利之情乞褒/遷公望以勸來者純禮沈毅剛正曽布憚之謂駙馬)
　(都尉王詵曰上欲除君承㫖范右丞不可詵怒㑹詵/館遼使純禮主宴詵誣其輒斥御名遂罷知潁昌府)
　秋七月安燾罷○罷左司諫江公望(時蔡王府相告/有不遜語及於)
　(王公望乞勿以無根/之言加諸至親故罷)以蔣之竒知樞密院事章楶同
　知院事陸佃為尚書右丞○冬十月李清臣免(清臣/與韓)
　(忠彦有姻好忠彦惟其言是聴范純/禮之罷亦其謀也至是以忤曽布免)罷權給事中陳
　瓘(瓘論議持平務存大體不以細故藉口未嘗及人/晻昧之過及權給事中曽布使客告以將即真瓘)
　(語于正彚曰吾與丞相議事多不合今若此是欲官/爵相餌也若受其薦進有異同則公議私恩兩有愧)
　(矣吾有一書将投之以決去就汝其書之但郊祀不/逺彼不相容則澤不及汝矣能不介於心乎正彚願)
　(得書旦持入省布使數人邀相見甫就席遽出書布/大怒争辯移時至箕踞誶語瓘色不變徐起言曰適)
　(所論者國事是非有公議公未可遽失/待士禮布矍然改容信宿出瓘知泰州)遼主追尊其
　考妣為帝后(遼主尊其考昭懐太子濬為大孝順聖/皇帝廟號順宗妣蕭氏曰貞順皇后尋)
　(誅伊遜黨徙其子孫於邉發伊遜塔喇台/之墓剖棺戮屍以其家屬分賜被殺之家)十一月以
　陸佃温益為尚書左右丞(益初知潭州凡遂臣在其/境内如鄒浩范純仁劉奉)
　(世韓川吕希純吕陶輩率/為所侵困用事者悦之)復召蔡京為翰林學士承
　㫖(供奉官童貫性巧媚善策人主微指先事順承以/故得幸及詣三吳訪書畫竒巧留杭月餘蔡京與)
　(之㳺不舍晝夜凡所畫屏幛扇帶之屬貫日以達禁/中且附語言論奏於帝所由是帝屬意用京左階道)
　(録徐知常以符水出入元符皇后所太學博士范致/虚與之厚因薦京才可相知常入宫言之由是宫妾)
　(宦官衆口一詞譽京遂起京知定州改大名㑹韓忠/彦與曽布交惡布謀引京自助乃召為翰林學士承)
　(㫖/)以西蕃賖羅撒為邈川首領(賖羅撒隴/拶之弟也)詔改眀年
　元為崇寧(曽布主於紹述請改/元崇寧帝従其言)鄧洵武獻愛莫助圖
　詔以為中書舍人給事中兼侍講(洵武為起居郎嘗/因對言陛下乃神)
　(宗子今相宗彦乃琦之子神宗行新法以利民琦嘗/論其非今忠彦更神宗之法是忠彦為能繼父志陛)
　(下為不能也必欲繼志述事非用蔡京不可又曰陛/下方紹述先志羣臣無助者乃作愛莫助之圖以獻)
　(其圖如史記年表列旁行七重别為左右左曰元豐/右曰元祐自宰相執政侍従臺諫郎官館閣學校各)
　(為一重左序助紹述者執政中唯温益一人餘不過/三四若趙挺之范致虚王能甫錢遹之屬而已右序)
　(舉朝輔相公卿百執事咸在以百數帝出示曽布而/揭去左方一姓名布請之帝曰蔡京也洵武謂非相)
　(此人不可以與卿不同故去之布曰洵武既與臣見/異臣安敢豫議眀日改付温益益欣然奉行請相蔡)
　(京而藉異論者於是善人皆不見容而帝決意/相京矣乃進洵武中書舍人給事中兼侍講)
(壬/午)崇寧元年(遼乾統二年/夏貞觀元年)春二月以蔡確配享哲宗廟
　庭○追封孔鯉為泗水侯孔伋為沂水侯○三月詔
　宦者童貫製御器于杭州○夏五月韓忠彦罷(忠彦/為相)
　(召還流人進用忠讜之士於是張庭堅陳瓘鄒浩龔/夬江公望常安民任伯雨陳次升陳君錫張舜民等)
　(皆居臺諫翕然稱為得人然與曽布不協至是左司/諫吳材右正言王能甫附布論忠彦變神考之法度)
　(逐神考之人材遂/罷出知大名府)復追貶元祐黨籍司馬光四十四
　人官(諫官吳材王能甫等復舉元祐黨籍以排斥諸/賢諫議大夫彭汝霖言諸人罪狀已經紹聖黜)
　(削案籍俱在但可據而行不必俟指名彈撃/於是司馬光文彦博等四十四人貶奪有差)詔籍元
　祐元符及今黨人不得與在京差遣(詔元祐并元符/末今来責降人)
　(除韓忠彦曽任宰相安燾曽任執政王覿豐稷見任/侍従官外蘇轍范純禮劉安世范純粹劉安世賈易)
　(吕希純張舜民陳次升韓川吕仲甫張耒歐陽棐吕/希哲劉唐老吳安詩黄庭堅黄隠畢仲游常安民劉)
　(當時孔平仲徐常王鞏張保源晁補之商倚張庭堅/謝良佐韓䟦馬琮陳彦黙李祉陳祐任伯雨陳郛朱)
　(光裔蘇嘉鄭俠劉昱魯君貺陳瓘龔夬汪衍余爽湯/馘程頥朱光庭張彦臣張巽張士良曽燾趙約譚扆)
　(楊偁陳侚張琳等並令三/省籍記不與在京差遣)内侍請以金飾宫宇詔黜
　之(帝新即位思節冗費後苑嘗欲増葺殿宇計用金/箔五十六萬七千帝曰用金為箔以飾土木一壊)
　(不可復收甚無謂/也令罰内侍請者)陸佃罷(佃與曽布比而持論近恕/每欲參用元祐人才尤惡)
　(奔兢嘗曰天下多事須不次用人茍安寧時人之才/無大相逺當以資歴序進少緩之則士知自重矣又)
　(曰今天下之勢如人大病向愈當以藥餌輔養之須/其安平茍為輕事改作是使之騎射也㑹御史請更)
　(懲元祐黨佃言于帝曰不宜窮冶乃下詔云元祐諸/臣各已削秩自今無所復問言者亦勿輒言揭之朝)
　(堂言者用是論佃名在黨籍不欲/窮治正恐自及耳遂罷知亳州卒)以許將温益為門
　下中書侍郎蔡京趙挺之為尚書左右丞(京素與屯/田員外郎)
　(孫鼛善鼛嘗曰蔡子貴人也然才不勝徳及是京謂/之曰我若用於天子願助我鼛曰公誠能謹守祖宗)
　(之法以正論輔人主示節儉以先百吏而絶口不言/兵天下幸甚京黙然○挺之初通判徳州希時相意)
　(行市易法徳安監鎮黄廷堅言鎮小民貧不堪誅求/及召試館職學土蘇軾言其聚斂小人學行無取豈)
　(堪此選挺之由是深銜二人既拜中丞遂與曽布/比黨建議紹述排撃元祐諸賢由是進居政府)六
　月詔脩神宗所定官制○追封商逸民伯夷為清惠
　侯叔齊為仁惠侯○閏月曽布免(布與蔡京素有隙/議事多不合㑹布)
　(擬壻父陳佑甫為户部侍郎京言布私其所親布忿/怒争辯久之聲色俱厲温益叱之曰曽布上前安得)
　(失禮帝不悦殿中侍御史錢遹言布呼吸立成禍福/喜怒遽變炎凉鈎致齊人之窽言欲破紹聖之信史)
　(於是布請罷/出知潤州)安置知越州鄒浩于永州○秋七月詔
　内外官並以三年成任○以蔡京為尚書右僕射(制/下)
　(之日賜坐延和殿命之曰神宗創法立制先帝繼之/兩遭變更國是未定欲上述父兄之志卿何以教之)
　(京頓首謝曰/敢不盡死)焚元祐法○詔置講議司於都省命蔡
　京提舉(京起於逐臣一旦得志天下拭目所為而京/隂託紹述之柄箝制天子用熙寧條例司故)
　(事即都省置講議司自為提舉講議熈豐已行法度/及神宗欲為而未暇者以其黨吳居厚王漢之等十)
　(餘人為僚屬取政事之大者如宗室冗官國用商旅/鹽澤賦調尹牧每一事以三人主之凡所設施皆由)
　(是出而法制/屢變無常矣)章楶罷○復罷春秋博士○八月初置
　安濟坊于郡縣養民之貧病者○詔天下興學貢士
　(蔡京請天下州縣並置學州置教授二員縣置小學/縣學生選考升諸州學州學生每三年貢太學至則)
　(附試别立號考分三等入上等補上舍入中等補下/等上舍入下等補内舍餘居外舍諸州軍解額各以)
　(三分之一充貢士州給常平或係省田宅充養士費/縣用地利所出及非係省錢凡州縣學生曽經公私)
　(試者復其身内舍免户役上舍仍免借借如官户法/凡州學上舍生升舍以其秩即貢入辟雍長吏集闔)
　(郡官及提學官具宴設以禮敦遣限嵗終悉集闕下/自川廣福建入貢者給借職劵過二千里給大將劵)
　(續其路食皆以學錢給之如有孝弟睦姻任恤中和/若行能尤異為鄉里所推縣上之州免試入學州守)
　(貳若教授詢審無謬即/保入貢不實者坐罪)作辟雍(蔡京請建外學以待/州縣學之貢士乃詔)
　(將作少監李誡即京城南門外相地營建外學外圓/内方為屋千八百七十二楹四講堂百齊齊列五楹)
　(可容三十人是為辟雍京又奏古者國内外皆有學/周成均盖在國中而黨庠遂序則在國外臣親承聖)
　(詔天下皆興學貢士即國南郊建外學以受之俟其/行藝中率然後升諸太學凡此聖意悉與古合今上)
　(其所當行者太學専處上舍生内舍生而外學則處/外舎生士初貢至皆入外學經試補入上舍内舍始)
　(得進處太學太學外舍亦令出居外學其敇令格式/悉用太學規制國子祭酒總治學事外學官屬司業)
　(丞各一人稍減太學博士正録員歸外學於是上舍/至二百人内舍六百人外舍三千人又置諸王宫大)
　(小學教授/立考選法)詔司馬光等二十一人子弟毋得官京師○
　以趙挺之張商英為尚書左右丞(商英為中書舍人/謝表歴詆元祐諸)
　(賢及任翰林學士草蔡京拜/相制極其褒美故京引之)九月初置居養院於京
　師以處鰥寡孤獨者(仍以户絶/財産給養)詔中書籍元符三年
　日食上書人為正邪黜陟有差(初元符末日食求言/言者多及熈寧紹聖)
　(之政至是蔡京與其黨葉夢得强浚明强淵明等議/請下詔籍其章䟽付中書定為正上正中正下三等)
　(邪等尤甚邪上邪中邪下凡四等於是鍾世美以下/四十一人為正等悉加旌擢范柔中以下五百四十)
　(一人為邪等/降責有差)治議復元祐皇后者貶元符宰執韓忠
　彦曽布李清臣黄履官安置侍從臺諫曽肇豐稷等
　十七人于逺州以馮澥為鴻臚寺主簿(内侍郝隨諷/蔡京再廢孟)
　(后㑹昌州判官馮澥上書言先帝既終則后無單立/之義稽之逆順陛下無立嫂之禮要之終始皇太后)
　(亦不得伸慈婦之恩雖已遂之事難復之失然感悟/追正有何不可於是侍御史錢遹殿中侍御史石豫)
　(左膚等乞治元符末大臣嘗請復元祐皇后而廢元/符皇后事乃詔降宰臣韓忠彦曽布官追貶李清臣)
　(為雷州司户參軍黄履為祁州團練副使而竄翰林/學士曽肇中丞豐稷諫官陳瓘龔夬等一十七人于)
　(逺州擢澥為/鴻臚寺主簿)蔡京籍元祐及元符末宰執司馬光等
　侍從蘇軾等文臣程頥等武臣王獻可等宦者張士
　良等百二十人為姦黨請帝書之遂刻石于端禮門
　(時元祐元符末羣賢貶竄死徙者畧盡蔡京猶未惬/意乃與其客强浚明葉夢得籍宰執文彦博司馬光)
　(吕公著吕大防劉摯范純仁韓忠彦王珪梁燾王巖/叟王存鄭雍傅堯俞趙瞻韓維孫固范百禄胡宗愈)
　(李清臣蘇轍劉奉世范純禮安燾陸佃曽任待制以/上官蘇軾范祖禹孔文仲孔武仲朱光庭孫覺鮮于)
　(侁賈易鄒浩等餘官程頥秦觀張耒晁補之黄庭堅/孔平仲等内臣張士良等武臣王獻可等凡百二十)
　(人等其罪狀謂之姦黨/請御書刻石于端禮門)冬十月蔣之竒罷○詔責降
　人不得同州居住○復廢元祐皇后為仙師出居瑤
　華宫(御史中丞錢遹殿中侍御史石豫左膚言元祐/皇后得罪先朝昭告宗廟天下莫不知哲宗上)
　(賔太后聴政當國大臣盡欲變亂紹聖之事以逞私/欲因一布衣何大正狂言復還廢后位號當時物議)
　(固已洶洶乃至踈逖小臣詣闕上書忠義激切則天/下公議従可知矣今朝廷既已貶削忠彦等及追褫)
　(大正誤恩則元祐皇后義非所安孔子曰必也正名/乎名不正則言不順夫在先朝則曰后今日則謂之)
　(元祐皇后於名為不正先朝廢而陛下復於事為不/順考之典禮則古昔所無稽之本朝則故實未有詢)
　(之師言則大以為不然况既為先朝所廢則宗廟祭/告歳事薦享人事有嫌疑之迹神靈萌厭斁之心萬)
　(世之後配祔將安所施宜蚤正厥事斷以大義無牽/於流俗非正之論以累聖朝於是蔡京許將温益趙)
　(挺之張商英言元祐皇后再復位號考之典禮將来/宗廟不可従享陵寢不可配祔揆諸禮制皆所未安)
　(請如紹聖三年九月詔書帝従之乃加賜后/希微元通知和妙靜仙師復出居瑤華宫)罷元符
　臣僚劉奉世等二十七人祠禄(坐元符末黨/與變法也)以蔡卞
　知樞密院事○遼蕭哈里叛入于阿克占部生女真部
　節度使英格誅之(蕭哈里叛刼乾州武庫器甲遼主/命北面林牙郝嘉努捕之哈里亡)
　(入於係案女真布扎爾水阿克占部遣其族人額特哷至/生女真結和約同舉兵英格執之㑹遼主命英格捕)
　(討哈里英格募兵得千餘人兄子阿固達曰有此甲/兵何事不可圖也遂㳄混同水盖先是女真甲兵未)
　(嘗滿千也及與哈里遇時遼兵追哈里者數千而不/能克英格謂遼將曰退爾軍我當獨取哈里遼將許)
　(之英格使阿固達與哈里戰阿固達策馬而進哈里/中流矢墮馬執而殺之因大破其黨函哈里首遣使)
　(獻於遼遼主大喜錫予加等英格/自是知遼兵之易與益自肆矣)十二月議復湟州
　貶元符宰執韓忠彦曽布安燾范純禮蔣之竒等官
　(蔡京蔡卞請復湟鄯且薦髙永年王厚為帥於是冶/棄湟州罪貶忠彦及燾為節度副使布為賀州别駕)
　(純禮分司南京奪蔣之竒/職凡預議者皆貶黜有差)追諡哲宗子鄧王茂為獻
　愍太子(初鄒浩召自新州入對帝首問及諫立后事/奨歎再三詢及諫草安在對曰已焚之矣退)
　(告陳瓘瓘曰禍其在此乎異時姦人妄出一緘則不/辨矣蔡京用事乃使其黨偽為浩䟽言劉后殺卓氏)
　(而奪其子以為已出欺人可也詎可以欺天乎之/語帝詔暴其事遂追冊茂為太子而貶竄浩等)詔
　元祐學術政事並勿施用○沅州徭入冦
(癸/未)二年(遼乾統/五年)春正月安置知越州鄒浩于昭州○安
　置元符末臺諫官任伯雨等十二人于逺州(蔡京蔡/卞怨元)
　(符末臺諫之論已悉陷以黨事同日貶竄陳瓘㢘州/任伯雨昌化軍龔夬化州陳次升循州陳師錫郴州)
　(陳祐澧州江公望南安軍常安民温州張舜民商州/馬涓吉州豐稷台州初蔡京帥蜀張庭堅在其幕府)
　(及入相欲引以自助庭堅不從/京恨之至是亦編管于象州)知荆南府舒亶平沅
　州徭取誠徽州(亶平辰沅州徭賊復誠徽州改誠為/靖州徽為蒔竹縣以復荆湖疆土曲)
　(赦兩/路)温益卒(益仕宦従微至顯無片善可/紀至其狡譎傅㑹盖天性也)以蔡京為
　尚書左僕射○二月尊元符皇后劉氏為皇太后(宫/名)
　(崇/恩)更𣙜茶法置諸路茶場(茶自嘉祐通商至熈寧中/李稷稍復𣙜法而利復歸)
　(於官至是蔡京請仍舊禁𣙜官買即産茶州郡隨所/置場申商人園户私易之禁令商人於在京𣙜貨務)
　(及所在州郡自買於場户茶貯於籠篰官為抽盤循/第敘收息訖批引販賣歳入百萬緡以進御命京城)
　(所主之自是盜販/公行民滋病矣)三月詔黨人子弟毋得擅到闕下
　(其應縁趨附黨人罷任在外指射/差遣及得罪停替臣僚亦如之)策進士于集英殿
　(賜及第出身五百三十八人其嘗上書在/正等者升甲邪等者黜之蔡京請之也)夏四月詔
　毁范祖禹唐鑑蘇洵蘇軾蘇轍黄庭堅秦觀文集○
　以趙挺之為中書侍郎張商英吳居厚為尚書左右
　丞安惇同知樞宻院事○除直祕閣致仕程頥名(頥/自)
　(涪徙峽復直祕閣言者希蔡京意論其學術頗僻素/行譎誕専以詭異聾瞽愚俗乃毁頥出身文字其所)
　(著書令監司嚴加覺察范/致虚乞下河南盡逐學徒)詔内侍童貫監洮西軍六
　月貫及王厚復湟州(羌人多羅巴奉溪賖羅撒謀復/國趙懐徳畏偪奔河南種落更)
　(挟之以令諸部朝廷患衆羌扇結命王厚安撫洮西/合兵十萬討之蔡京因言内客省使童貫嘗使陜右)
　(審五路事宜與諸将之能否為最悉請以貫用李憲/故事監其軍帝従之貫至湟州適禁中火帝下手札)
　(驛止貫毋西兵貫發視遽納鞾中厚問故貫曰上趣/成功耳遂行多羅巴知王師且至集衆以拒厚厚聲)
　(言駐兵而隂戒行羌備益㢮乃與知岷州髙永年異/道而進多羅巴三子以數萬人分據險要厚撃殺其)
　(二子唯少子阿蒙中流矢去道遇多羅巴與俱遁厚/遂㧞湟州捷聞進蔡京官三等蔡卞以下二等降徳)
　(音于熈河蘭㑹/路减囚罪一等)秋七月詔元符末上書進士見充三
　舍生者罷歸○詔自今戚里宗屬勿得為執政官○
　詔責降人子弟毋得任在京差遣○八月論棄湟州
　罪貶韓忠彦安燾范純禮蔣之竒等官○大蝗詔有
　司酺祭○張商英罷(商英與蔡京不合數詆京身為/輔相志在逢君御史以為非所)
　(宜言且取商英所作元祐嘉禾頌及祭司馬/光文斥其反覆罷知亳州詔入元祐黨籍)九月詔
　元符上書邪等人並與外祠(選人不/得改官)置醫學○詔建
　崇寧寺于諸郡○始正吏部選人階官(國初以來選/人階官七等)
　(其一曰三京府判官留守判官節度觀察判官其二/曰節度掌書記觀察支使防禦團練判官其三曰軍)
　(事判官京府留守節度觀察推官其四曰防禦團練/軍事推官軍監判官其五曰縣令録事參軍其六曰)
　(試銜縣令知縣事其七曰三京軍巡判官司理户曹/司户法曹司法參軍主簿縣尉七階選人須三任六)
　(考用奏薦及功賞乃得升改凡改官其第一階進士/則授太常丞餘人太子中允第二階進士則授太子)
　(中允或祕書郎餘人著作佐郎第三階進士授著作/佐郎餘人大理寺丞第四至第七階進士授大理寺)
　(丞餘人衛尉寺丞惟判司主簿縣尉七考乃授改官/其不及考者遞降一等凡非登科及特㫖者年二十)
　(五方注官凡三班院二十以上聴差使初任皆監當/次任為監押巡檢知縣凡流外人三任七考有舉者)
　(六員移縣令通判有班行舉者三員與磨勘凡進納/人六考有職官或縣令舉者四員移注四任十考有)
　(改官者五人舉之與磨勘大率反以職為階官而以/差遣為職名實混淆元豐雖定官制而此亦未正刑)
　(部尚書鄧洵武極言之遂定選人七階曰承直郎曰/儒林郎曰文林郎曰従事郎曰通仕郎曰登仕郎曰)
　(將仕郎以易前弊後改通仕為従政登仕為脩職將/仕為迪功而専用通仕登仕將仕三階奏補未出官)
　(人承直至脩職須六考迪功七考有官保任而職司/居其一乃得磨勘坐愆犯則隨輕重加考及舉官有)
　(差/)頒蔡京所書元祐姦黨碑刻石于州縣(蔡京又自/書姦黨為)
　(大碑頒於郡縣令監司長吏㕔皆刻石有長安石工/安民當鐫字辭曰民愚人固不知立碑之意但如司)
　(馬相公者海内稱其正直今謂之姦邪民不忍刻也/府官怒欲加之罪民泣曰被役不敢辭乞免鐫安民)
　(二字于石末恐得/罪後世聞者愧之)髙麗使人如生女真部(女真雖舊/屬髙麗不)
　(相通者久矣㑹髙麗醫者来英格遣人送之還境上/醫者至言於高麗王曰女真居黑水者部族日强兵)
　(益精悍王乃通使于女真自是来徃不阻英格既破/蕭哈里使人報捷于髙麗髙麗復使人賀之英格遣)
　(其族弟色克報聘/髙麗待之甚厚)冬十月遼生女真部節度使英格
　卒兄子烏雅舒嗣(英格死和哩布之長子烏雅舒襲/自烏古鼐以来兩世四人志業相)
　(因卒定離析一切治以本部法令英格又用阿固達/之請令諸屬部不得擅置信牌馳驛訊事由是號令)
　(始一遂闢土東南至於伊勒呼海蘭扎矣/蘭托卜古倫東北至於五國矩威圖塔)十一月詔禁以
　元祐學術政事授業者○遼主謁太廟(遼羣臣上尊/號于遼主遼)
　(主受之因謁太廟更𤣥祖伊徳實為肅祖/昭烈皇帝徳祖色勒迪為懿祖莊敬皇帝)遼以宋魏
　國王和囉噶為太叔徙鄭王淳為越王(和囉噶興宗/之子也淳小)
　(字聶哷和囉噶之子篤好文學昭懐太子之得罪道/宗嘗欲立淳為太子羣臣不可而止遼主即位寵待)
　(加厚自北平郡王進封鄭/王至是徙封越留守東京)遼主召監脩國史耶律儼
　纂諸帝實録(遼主召知樞密院事漆水郡王耶律儼/纂太祖以下諸帝實録儼撰成七十卷)
　(儼本姓李父仲禧為南院樞密使賜以國/姓儼以進士莅政㢘能國人莫不譽之)更鹽鈔法
　(初陜西芻糧不足募商人入中雖有數倍之息而苦/於回貨於是官為積鹽於解池積錢於在京𣙜貨務)
　(積鹽鈔于陜西沿邉州郡商人以物解至邉入中即/請鹽鈔以歸徑請鹽於解池故商人無滯而邉備不)
　(乏蔡京欲囊括四方之錢實中都以誇富强而固恩/寵乃更其法俾商人先輸錢於𣙜貨務請鈔赴産鹽)
　(州郡授鹽而舊鈔悉不用商人凡三輸錢始獲一直/之貨因無貲更鈔已輸錢悉乾沒於是有齎數十萬)
　(劵一旦廢棄者朝為豪商夕儕流丐有赴水投繯而/死者商賈不通邉儲失備矣提㸃淮東刑獄章縡見)
　(而衰之奏改法誤/民京怒奪縡官)纂府銅融州邵州蠻内附
(甲/申)三年(遼乾統/四年)春正月詔元符上書邪等人毋得至京
　師○鑄當十大錢(自太祖以来諸路置監鑄錢有折/二折三當五隨時立制而未嘗鑄)
　(當十也至是蔡京請鑄於/諸路與小平錢通行於時)以蔡攸為秘書郎(攸京長/子也元)
　(符中監在京裁造院帝時為端王毎退朝攸適趨局/遇諸塗攸下馬拱立王問知為攸心善之及即位遂)
　(有寵至是自鴻臚卿賜/進士出身拜秘書郎)鑄九鼎(元豐中知禮院楊傑/言樂音多疵詔范鎮)
　(劉几與傑參定几傑所奏下舊樂三律鎮以為聲雜/鄭衞且律有差宫商易位専主房庶以律生尺之説)
　(以為定樂當先正律乃作律尺龠合升斗豆區鬴斛/圖上之又乞訪求真黍以定黄鐘而劉几即用李照)
　(樂加四清聲而奏樂成詔罷局元祐中鎮請太府銅/造律度量鐘磬等式上之其樂復下李照樂一律有)
　(竒然鐘律之議司馬光與范鎮論辯者三十餘年終/不能相一周敦頥程頥張載皆有樂論亦未究其要)
　(及帝即位鋭意制作以文太平蔡京復毎為帝言方/今泉幣所積贏五千萬和足以廣樂富足以備禮帝)
　(惑其説而制作營築之事興矣至是京擢其客劉昺/為大司樂付以樂政昺引蜀方士魏漢津見帝獻樂)
　(議破先儒累黍之非用夏禹以身為度之文取帝指/三節為三寸三三為九而黄鍾之律成請先鑄九鼎)
　(以備百物之象帝従之漢津本剰員兵士自云師事/唐仙人李良授鼎樂之法皇祐中與房庶俱被召至)
　(京而黍律已成不得伸所學而退或謂漢津嘗執役/於范鎮見其制作因掠取之蔡京神其説託以李良)
　(授云然漢津曉隂陽數術多竒中嘗語所/知曰不三十年天下亂矣人未之信也)二月令天
　下坑冶金銀悉輸内蔵○三月置文繡院○髙麗侵
　生女真部(髙麗既與生女真部通好㑹烏雅舒遣碩/碩歡以錫馨圖們之兵徃伊勒呼嶺徇海)
　(蘭甸之地下其七城髙麗使人謂碩碩歡欲有議事/乞遣使焉碩碩歡使博魯徃而海蘭甸亦使二詳衮)
　(如髙麗髙麗執二詳衮而遣博魯還於是五水之民/皆阻於髙麗髙麗攻女真碩碩歡大破之殺獲甚衆)
　(追入其境焚掠戍守而還髙麗復攻之碩碩歡以五/百人禦於布騰水又大破之追入布騰水逐其殘衆)
　(踰境於是髙麗王懼遣還所俘而請和烏雅舒命碩/碩歡立幙府於潺水察其嘗隂與髙麗徃来為亂階)
　(者即正其罪餘無所/問由是使好復通)夏四月王厚復鄯州(厚帥大軍/次于湟命)
　(髙永年將左軍循宗水而北别將張誡将右軍出宗/谷而南自將中軍趨綏逺期會宗哥川羌置陣臨宗)
　(水倚北山谿賖羅撒張黄屋建大斾乗髙指呼望中/軍旗鼓争赴之厚麾遊騎登山攻其背親帥强弩迎)
　(射羌退走右軍濟水撃之大風従東南来揚沙翳羌/目不得視遂大敗斬首四千三百餘級俘三千餘人)
　(羅撒以一騎馳去其母龜茲公主與諸酋開鄯州城/門以降厚計羅撒必且走青唐將夜追之童貫以為)
　(不能及遂止師下青唐知羅撒留一宿去/貫始悔之詔改鄯州為西寧州隴右節度)罷講議司
　五月更知開封府為牧尹○改六曹名(改定六曹以/士户儀兵刑)
　(工為序増其員數倣/唐六典易胥吏之稱)王厚復廓州加蔡京守司空封嘉
　國公(厚將大軍趨廓州羌酋落施軍令結以衆降遂/入廓州詔以復鄯廓加京官封而超拜厚武勝)
　(軍節度觀察留後鄯廓湟州雖/復而府蔵困匱秦中騷然矣)置京西北路交子所
　(蔡京請置京西北路専切管幹通行交子所倣川峽/路立偽造法通情轉用并鄰人不告者皆罪之私造)
　(交子紙者罪以徒配已而令諸路更用錢引準新様/印製四川如舊法惟閩浙湖廣不行錢引趙挺之以)
　(為閩乃京鄉/里故得免焉)六月圖熈寧元豐功臣於顯謨閣○賜
　辟雍殿名曰大成以荆國公王安石配享孔子位次
　孟軻○増諸州學未立者○置書畫筭學(書學習篆/隸草三體)
　(明説文字説爾雅博雅方言篆以古文大小二篆為/法隸以二王歐虞顔栁真行為法草以章草張芝九)
　(體為法畫學之業曰佛道曰人物曰山水曰鳥獸曰/花竹曰屋木以説文爾雅方言釋名教授説文則令)
　(書篆字著音訓餘書皆設問答以所解義觀其能通/畫意與否仍分士流雜流别其齊以居之考畫之等)
　(以不倣前人而物之情態形色俱若自然筆韻簡髙/為工筭學之業以九章周髀及假設疑數為筭問仍)
　(兼海島孫子五曹張丘建夏侯筭法并厯筭三式天/文書為本科其生皆占經以試其取士法畧如太學)
　(上舍三等推恩以通/仕登仕將仕郎為次)重定元祐元符黨人刻石于朝
　堂(詔重定元祐元符黨人及上書邪等者合為一籍/通三百九人刻石于朝堂餘並出籍自今母得復)
　(用彈/奏)詔内外官毋得越職論事○秋七月行方田法
　○八月許將免(將居政府十年不能有所建明中丞/朱諤劾將在元祐則盡更元豐之所)
　(守居紹聖則隂匿元祐之所/為罷知河南諤蔡京之黨也)九月以趙挺之吳居厚
　為門下中書侍郎張康國鄧洵武為尚書左右丞(紹/聖)
　(中蔡京治役法薦康國為屬及京當國定黨籍議紹/述康國皆預密謀故京引援之甚力自福建轉運判)
　(官不三歲入翰林為承㫖遂拜/左丞復以其兄康伯代為學士)以胡師文為户部侍
　郎(初東南六路糧斛自江浙起綱至于淮甸以及真/揚楚泗為倉七以聚蓄軍儲復自楚泗置汴綱般)
　(運上京以江淮發運使董之故常有六百萬石以供/京師而諸倉常有數年之積州郡告歉則折納上等)
　(價錢謂之額斛計本州歳額以倉儲代輸京師謂之/代發復於豐熟以中價收糴至飢歉則令民納錢民)
　(以為便本錢歳増兵食有餘其法良善及蔡京當國/始求羡財於是以其姻家胡師文為發運使以糴本)
　(數百萬緡充貢入為户部侍郎自是繼者效尤時有/進獻本錢竭矣本竭則不能増糴儲積空而輸般之)
　(法壊/矣)詔諸州學别置齋以養材武之士○冬十月夏
　人寇涇原遂㑹西蕃圍宣威城執知鄯州髙永年殺
　之貶王厚為郢州團練使(蔡京使王厚招夏卓羅右/廂監軍仁多保忠厚言保)
　(忠雖有歸意而下無附者章數上京責厚愈急厚乃/遣弟詣保忠還為夏邏者所獲遂追保忠赴牙帳厚)
　(以保忠縦不為夏所殺亦不能復領軍政使得之一/匹夫耳何益於事京怒必令以金幣招之夏乃㸃兵)
　(延渭慶三路各數千騎遣使求援于遼朝廷命西邉/能招致夏人者毋問首従賞同斬級令陶節夫在延)
　(安大加招誘夏主遣使巽請皆拒之又令殺其放牧/者夏人遂入鎮戎畧數萬口於是羌酋溪賖羅撒合)
　(兵逼宣威城知鄯州髙永年出禦之行三十里為羌/人所執多羅巴謂其下曰此人奪我國使吾宗族漂)
　(無處所遂殺之探其心肝以食焉羅撒復焚大通河/橋新疆大震事聞帝怒親書五路將帥劉仲武等十)
　(八人姓名勅御史侯䝉徃秦州逮治蒙至秦仲武等/囚服聴命蒙喻之曰君輩皆侯伯無庸以獄吏辱第)
　(以實對獄既具蒙奏言漢武帝殺王恢不如秦穆公/赦孟明子玉縊而晉侯喜孔明亡而蜀國輕今羌殺)
　(吾一都䕶而使十八將由之而死是自艾其肢體也/欲身不病得乎帝悟釋不治惟王厚坐逗留降授郢)
　(州團/練使)立九廟(復祀翼祖/宣祖也)十一月帝臨太學(官論定/之士十)
　(六人/焉)帝臨辟雍(賜司業吳絪蔣靜四/品服學官推恩有差)詔専取士于學
　校罷科舉法(時雖設辟雍太學以待士之升貢者然/州縣猶以科舉貢士蔡京以為言遂詔)
　(天下取士悉由學校升貢其州郡發解凡試禮部/法並罷而毎歳試上舍生則差知舉如禮部法云)十
　二月升通逺軍為鞏州○復封孔子後奉聖公端友
　為衍聖公○是歳大蝗○王祖道言黎洞王古蠻楊
　晟免等内附(時蔡京間邉知桂州王祖道欲乘時徼/利乃誘王江酋楊晟免等使納土夸大)
　(其辭言向慕者百二十峒五千九百家十餘萬口其/旁通江峒之衆尚未論也王江在諸江合流之地山)
　(川形勢據諸峒要㑹幅員二千里宜開建城/邑控制百蠻以武臣為守置溪峒司主之)安惇卒
(乙/酉)四年(遼乾統/五年)春正月築溪哥城○立武學試藝法○
　邦潘疊三州蕃落來歸○蔡卞罷(卞居心傾邪一意/以婦翁王安石所)
　(行為至當以兄京晩達而位在上致已不得相故二/府政事時有不合至是京將用童貫為制置使卞言)
　(不宜用宦者必誤邉計京於帝/前詆卞卞求去遂出知河南府)以内侍童貫為熈河
　蘭湟秦鳳路經畧安撫制置使○二月築御謀城○
　以張康國知樞宻院事劉逵同知院事何執中為尚
　書左丞○閏月令州縣倣尚書六曹分六案○鑄夾
　錫鐡錢(自太祖以来閩蜀陕西多用鐡錢每十文當/銅錢一文至是河東轉運判官洪中孚言遼)
　(夏以鐡錢為兵器若雜以鉛錫則脆而不可用請改/鑄之乃詔置陕西河東河北京西監鑄當二夹錫鐡)
　(錢/云)趙懐徳來降以為感徳軍節度使封安化郡王○
　三月以趙挺之為尚書右僕射○詔建王古砦為懐
　逺軍(従王祖道之請也/置二砦為立學)復銀州○䍧牱夜郎首領以
　其地内附○夏人寇塞門○遼歸女于夏(夏主連歳/請婚于遼)
　(遼以其族女南仙/為成安公主嫁之)置議禮局于尚書省(初太祖命聶/崇義重集三)
　(禮圖劉温叟等撰開元通禮二百卷本唐開元禮而/損益之至景祐中賈昌朝撰太常新禮及祀儀皇祐)
　(中文彦博撰太享明堂記嘉祐中歐陽脩撰太常因/革禮元豐中宋敏求詳定朝㑹儀注祈禳蕃國喪𦵏)
　(禮總百六十三卷帝以為未備置議禮局于尚書省/命詳議官具禮本末議定請㫖以給事中劉昺領其)
　(事/)罷左司諫黄葆光(葆光為左司諫始莅職即言三/省吏猥多乞非元豐舊制者一)
　(切革去帝命釐正之一時士論翕然蔡京怒其異已/宻白帝降内批云當豐亨豫大之時為衰亂減損之)
　(計徙為/符寳郎)夏四月遼使蕭良來(為夏人求還侵/地及退兵也)夏人寇
　臨宗順寧砦及湟州劉延慶辛叔獻等敗之○五月
　除黨人父兄子弟之禁○林攄如遼(報聘/也)賜信州龍
　虎山道士張繼元號虚靖先生(漢天師張道陵三十/代孫也且詔龍虎山)
　(張氏自今相襲為山主傳/授法籙者即度為道士)六月趙挺之罷(初帝以蔡/京獨相謀)
　(置右輔京力薦挺之及既相與京争權/屢陳京姦惡且請去位以避之遂罷)大蝗蔽日○
　秋七月置四輔郡(右司諫姚祐請置輔郡以拱大畿/詔以潁昌府為南輔升襄邑縣為)
　(拱州為東輔鄭州為西輔澶州為比輔各屯/兵二萬重其資給盖蔡京欲兵權歸已故也)還上書
　流人○八月置提舉溪峒司(従王祖/道請也)改懐逺軍為平
　州○定鼎于九成宫(帝鼐及八鼎成詔奉安於九成/宫以蔡京為定鼎禮儀使帝幸)
　(宫行酌獻禮賜魏漢津號冲顯處士鼎各一殿周以/垣墻上施埤堄墁如方色外築垣環之曰九成宫中)
　(央曰帝鼐其色黄祭以土王日為大祠北方曰寳鼎/其色黑祭以冬至東北方曰牡鼎其色青祭以立春)
　(東方曰蒼鼎其色碧祭以春分東南曰岡鼎其色緑/祭以立夏南方曰彤鼎其色紫祭以夏至西南曰阜)
　(鼎其色黑祭以立秋西方曰皛鼎其色赤祭以秋分/西北曰魁鼎其色白祭以立冬八鼎皆為中祠樂用)
　(登歌享用素饌復於帝鼎之宫立大角鼎/星祠尋復鑄帝坐大鐘及二十四氣鐘云)大晟樂成
　帝受賀于大慶殿(新樂成加號魏漢津虚和冲顯寳/應先生賜樂名大晟置府建官謂)
　(之雅樂頒之天/下播之教坊)九月以九鼎成受賀于大慶殿賜方
　士魏漢津號嘉成侯作寳成宫(帝以九鼎成受賀于/大慶殿詔於鑄鼎之)
　(地作寳成宫置殿以祠黄帝夏禹周成王周公旦召/公奭置堂以祀唐李良及魏漢津賜漢津號嘉成侯)
　(漢津尋死于京/師年九十矣)詔徙元祐黨人于近地(惟不得/至畿甸)冬十
　一月安定郡王世雄卒○林攄還自遼有罪貶知潁
　州(攄之使遼也蔡京使其激怒以啓釁攄遂恣情不/遜遼人大怒空客館水漿絶烟火至舍外積潦亦)
　(汚以矢溺使饑渴無所得如是者三日乃遣還凡饔/餼祖犒皆廢歸復命議者以為怒鄰生事猶除禮部)
　(尚書遼人以失/禮来言始出之)以朱勔領應奉局及花石綱于蘇州
　(初蔡京過蘇州欲建僧寺閣㑹費鉅萬僧言必欲集/此縁非郡人朱冲不可京即召冲語之冲願獨任居)
　(數日冲請京詣寺度地至則大木數千章積庭下京/器其能踰年京召還朝遂挟冲子勔與俱竄名姓于)
　(童貫軍籍中皆得官帝頗埀意花石京諷冲宻取浙/中珍異以進初致黄楊三本帝嘉之後歳歳増加然)
　(歳不過再三貢貢物裁五六品至是漸盛舳艫相銜/於淮汴號花石綱置應奉局於蘇州命勔總其事勔)
　(指取内帑如囊中物每取以數十百萬計於是搜巖/剔藪幽隐不置其黨徐鑄等數人輔之竭縣官經常)
　(以為奉所貢物豪奪漁取於民毛髮不少償凡士庶/之家一石一木稍堪翫者即領健卒直入其家用黄)
　(帕覆之加封識焉指為御前之物未即取使䕶視之/微不謹即被以大不恭罪及發行必撤屋抉牆以出)
　(人不幸有一物小異共指為不祥惟恐芟夷之不速/民預是役者中家破産或粥賣子女以供其須劚山)
　(輦石程督慘刻雖在江湖不測之淵百計取之必得/乃止至截諸道糧餉綱旁羅商舡掲所貢暴其上篙)
　(工柁師倚勢貪横凌轢州縣道路以目相/視廣濟卒四指揮盡給挽士猶不足於用)以陶節夫
　經制環慶涇原河東事(節夫知延安府嘗城銀州與/知渭州鍾傳屢陳取興靈之)
　(策蔡京張康國從/中助之故有是命)詔分平州為允格州(知桂州王祖/道言黎人為)
　(患六十年道路不通今願為王民得地千五百里乞/以安口隘為允州中古州為格州詔分平州置允州)
　(格/州)髙麗王顒卒子俁嗣
(丙/戌)五年(遼乾統/六年)春正月有星孛于西方長竟天○以吳
　居厚劉逵為門下中書侍郎○以鄭居中同知樞宻
　院事尋罷(初鄭貴妃寵冠後宫而家世㣲居中直學/士院乃自言於妃為從兄弟因彼此相倚)
　(為重及入樞府妃時已貴重於居中已無所賴乃用/宦者黄經臣計以外戚秉政辭改授中太一宫使)
　詔求直言毁元祐黨人碑復謫者仕籍(帝以星變避/殿損膳劉逵)
　(請帝碎元祐黨碑寛上書邪籍之禁帝従之夜半遣/黄門毁石刻翌日蔡京見之厲聲曰石可毁名不可)
　(滅/也)太白晝見赦除黨人一切之禁權罷方田○罷諸
　州歳貢供奉物○詔崇寧以來左降者各以存沒稍
　復其官盡還諸徙者○二月蔡京有罪免(京懐姦植/黨威福在)
　(其手中託紹述之名紛更法制貶斥羣賢増脩財利/之政務以侈靡惑人主動以周官惟王不㑹為説毎)
　(及前朝借財省費者必以為陋至於土木營造率欲/度前䂓而侈後觀時夭下乆平吏員冗濫節度使至)
　(八十餘員留後觀察下及遙郡刺史多至數千員學/士待制中外百五十員京因覩帑蔵盈溢遂倡為豐)
　(亨豫大之説視官爵財物如糞土累朝所儲掃地矣/帝嘗大宴出玉琖玉巵示輔臣曰欲用此恐人以為)
　(大華京曰臣昔使契丹見玉盤琖皆石晉時物持以/夸臣謂南朝無此今用之上夀於禮無嫌帝曰先帝)
　(作一小臺財數尺上封事者甚衆朕畏其言此器已/就久矣儻人言復興久當莫辨京曰事茍當於理多)
　(言不足畏也陛下當享天下之奉區區玉器何足計/哉帝悦其言乃置應奉司御前生活所營繕所蘇杭)
　(造作局御前人船所其名雜出大率争以竒巧為功/而花石綱之害為尤甚及彗星見帝悟其姦凡所建)
　(置一切罷之而免京為中太一宫使留京師言者論/不已中丞吴執中言于帝曰進退大臣當全體貌帝)
　(為京下詔戒/飭言者乃已)以趙挺之為尚書右僕射(蔡京既免帝/召見挺之曰)
　(京所為一如卿言復拜右相挺之與劉逵同心輔政/凡京所行悖理虐民之事稍稍澄正之然挺之多智)
　(慮後患毎建白務開其端而使逵畢其説逵亦欲自/以為功直情不顧初挺之首興邉事用兵累年至是)
　(帝臨朝語大臣曰朝廷不可與四夷生隙隙一開禍/結不解兵民肝腦塗地豈人主愛民恤物意哉挺之)
　(退謂同列曰上志在/息兵吾曹所宜將順)三月罷求直言○以世福為安
　定郡王(世福燕懿王/徳昭曽孫也)廢銀州為銀川城○許夏人平
　○夏五月行紀元厯(劉昺所/造也)秋七月庚寅朔日當食
　不虧○冬十二月劉逵罷(蔡京令其黨進言于帝曰/京之改法度皆禀上㫖非)
　(私為之今一切皆罷恐非紹述之意帝惑其説復有/用京之心然羣臣未有覺之者鄭居中徃來鄭妃父)
　(客鄭紳所知之即入見言陛下建學校興禮樂以藻/飾太平置居養安濟院以周拯窮困何所逆天而致)
　(威譴乎帝悦居中退語禮部侍郎劉正夫正夫因請/對語與居中合帝遂疑逵擅政於是京黨御史余深)
　(石公弼論逵専恣反覆陵蔑/同列引用邪黨出知亳州)得鎮國寳(有以玉印六/寸龜紐獻者)
　(文曰承天福延萬億/永無極詔名鎮國寳)黎洞蠻韋宴閙等内附詔復以
　其地為地文蘭郍州
(丁/亥)大觀元年(遼乾統/七年)春正月以蔡京為尚書左僕射○
　吳居厚罷以何執中為中書侍郎鄧洵武梁子美為
　尚書左右丞(子美初為河北轉運使傾漕計以奉上/損緡錢三百萬市北珠以進由是諸路)
　(漕臣效尤争進羡餘矣北珠出於女直子美市於遼/遼嗜其利虐女直捕海東青以求珠女直深怨之而)
　(子美用/是顯)二月復行方田○三月趙挺之罷以何執中
　鄧洵武為門下中書侍郎梁子美朱諤為尚書左右
　丞○以蔡攸為龍圖閣學士兼侍讀○立八行取士
　科(八行者孝友睦婣任恤忠和也凡有此八行者即/免試補太學上舍知台州李諤文以徐中行薦中)
　(行聞之盡毁其所為文入委羽山以避之或問之中/行曰人而無行與禽獸等使吾得以八行應科目則)
　(彼之不被舉/者非人類歟)以葉夢得為起居郎(夢得附蔡京得為/祠部員外郎京罷)
　(相趙挺之更其所行及京再相復反前政夢得入對/因曰陛下前日所建立者出於陛下乎出於大臣乎)
　(豈可以大臣進退而有所/更張也上悦故有是命)夏五月以蔡薿為給事中
　(薿以諸生試策揣蔡京意且復用即對曰熈豐之徳/業足以配天不幸繼之以元祐紹聖之纉述足以永)
　(頼不幸繼之以靖國陛下兩下求言之詔冀以聞至/言收實用也而見於元符之末者方且幸時變而肆)
　(姦言乘間隙而投異意詆誣先烈不以為疑動搖國/是不以為憚願逆處其未至而絶其原於是擢為第)
　(一以所對頒天下甫解褐即除秘書/正字未踰年至侍從前此未有也)鄧洵武免(時妖/人張)
　(懐素謀反朝士多株連者而洵武與其黨連昏坐/免鄧氏自綰以來世濟其姦而洵武阿二蔡尤力)班
　大晟樂于天下○詔自今諸路監司勿任元祐學術
　者○六月以梁子美為中書侍郎○以黎洞地為庭
　孚州○朱諤卒○秋八月以徐處仁為尚書右丞林
　攄同知樞密院事○九月貶侍御史沈畸監信州酒
　税竄御史蕭服于處州(蔡京怨劉逵㑹蘇州盜鑄錢/獄起京欲陷逵婦兄章綖兄)
　(弟遣開封尹李孝夀鞫之株連者千餘人强抑使承/死者甚衆京猶以為緩遣侍御史沈畸御史蕭服徃)
　(代畸至蘇即日决釋無左證者七百人歎曰為天子/耳目司而可傅㑹權要殺人以茍富貴乎遂閲實平)
　(反以聞京大怒貶畸監信州酒/税服羈管處州而綖竟竄海島)前直袐閣程頥卒(順/於)
　(書無所不讀其學本於誠以大學論語孟子中庸為/標指而達於六經動止語黙一以聖人為師其不至)
　(於聖人不止也嘗言今農夫祁寒暑雨深耕易耨播/種五穀吾得而食之百工技藝作為器物吾得而用)
　(之介胄之士被堅執鋭以守上宇吾得而安之無功/澤及人而浪度嵗月晏然為天地間一蠧唯綴緝聖)
　(人遺書庶幾有補爾於是著易春秋傳平生誨人不/倦故學者出其門最多淵源所漸皆為名士而劉絢)
　(李籲謝良佐㳺酢張繹蘇昞吕大臨吕大鈞尹焞楊/時成徳尤著世稱頥為伊川先生卒年七十五○絢)
　(力學不倦頥毎言他人之學敏則有矣未易保也若/絢者吾無疑焉任終太常博士○籲頥稱其才器可)
　(大任又言自予兄弟倡明道學能使學者視倣而信/從者籲與劉絢有力焉仕終校書郎○良佐學問該)
　(贍事有未澈則顙有泚嘗與頥别一年復来見頥問/所進對曰但去得一矜字爾頥喜曰是子可謂力學)
　(切問而近思者與游酢楊時吕大臨在程門號四先/生仕終監西京竹木場有論語説行於世○酢初與)
　(兄醇俱以文行知名所交皆天下士頥見之京師謂/其資可以進道及程顥興扶溝學招使肄業酢盡棄)
　(故所習而學焉仕終知濠州○繹家世甚㣲年長未/知學傭力於市聞邑官傳呼聲心慕之問人曰何以)
　(得此人曰此讀書所致耳即發憤力學遂以文名謂/科舉之習不足為將祝髪為僧周行已官河南謂之)
　(曰何為舍聖人之學異日程先生歸可師也㑹頥自/涪還河南繹徃受業頥稱其穎悟嘗曰吾晩得二士)
　(謂繹與尹焞也○大鈞大防之弟也能守其師説而/踐履之尤喜講明井田兵制謂治道必自此始張載)
　(每歎其勇為不可及仕終陜西轉運従事○大臨大/鈞之弟通六經尤邃於禮每欲掇習三代遺文舊制)
　(令可行不為空言以拂世矯俗嘗與兄大忠大防/相切磋論道考禮一本於古仕終袐書省正字)冬
　十月貶張商英為安化軍節度副使○閏月以林攄
　為尚書左丞鄭居中同知樞密院事(蔡京言樞宻本/兵之地與三省)
　(殊無嫌於用親黄經臣力抗前説京言不效居中疑/京不已援遂怨京乃與張康國比而問京都水使者)
　(趙霖得龜兩首於黄河獻以為瑞京曰此齊小白所/謂象罔見之而霸者也居中曰首豈有二人皆駭異)
　(而京獨主之殆不可測帝命棄龜/金明池謂居中愛我故申前命)十一月壬子朔日
　有食之(蔡京以不及所當/食分率羣臣稱賀)建鎮州於黎母山(知桂州/王祖道)
　(請於黎母山心立鎮州為下都督府賜軍額曰/靜海知州領海南安撫都監徙萬安軍於水口)王祖
　道伐南丹蠻獲其酋莫公佞建觀州(南丹州地與宜/州及西南夷接)
　(壤世為莫氏所居自署刺史王祖道欲取之乃誣公/佞阻文蘭州不令納土遣劉推忠發兵討之擒莫公)
　(佞以南丹州為觀州公佞弟公晟結溪洞報復侵掠/城邑遂圍新萬安州及觀州殺刺史蔡京匿不以聞)
　徐處仁以母喪去位○十二月召王祖道為刑部尚
　書以張莊知桂州(祖道在桂四年厚以官爵金帛挑/諸夷建城邑調兵鎮戍輦輸内地)
　(錢帛鹽粟無復齊限地瘴癘戍者什亡五六實無尺/土一民益於縣官時廣南西路轉運副使張荘實與)
　(祖道表裏至是祖道以功召而以荘代其任祖道荘/既鑿空超取顯美由是龐恭孫趙遹程鄰相與效之)
　(邉壤益/多故矣)置黔南路加蔡京太尉(領庭孚平允従觀宜/栁融九州蔡京以功)
　(加太/尉)太廟齋郎方軫上書請誅蔡京京下軫于獄流
　之嶺南(軫上書言蔡京睥睨社稷内懐不道専以紹/述熈豐之説為自謀之計内而執政侍従外)
　(而帥臣監司無非其門人親戚自元符末陛下嗣服/忠義之士投匭者無日無之京分為邪等黥配安置)
　(不齒仕籍則誰肯為陛下言哉京又使子攸日以花/石禽鳥為獻欲愚陛下使不知天下治亂臣以為京)
　(必反也請誅京上詔宣示/京京下軫獄流之嶺南)夏人来貢○涪州夷駱世
　華駱文貴内附○乾寧軍言黄河清
(戊/子)二年(遼乾統/八年)春正月壬子朔受八寳于大慶殿赦加
　蔡京太師(時得良玉工帝命作六寳曰皇帝之寳曰/皇帝行寳曰皇帝信寳曰天子之寳曰天)
　(子行寳曰天子信寳以合秦制天子六璽之數/與受命鎮國通曰八寳受命鎮國惟封禪用之)二月
　作徽猷閣(蔵哲宗/御某也)三月班金籙靈寳道場儀範于天
　下○夏四月童貫復洮州五月加貫檢校司空賜蔡
　京玉帶○童貫復積石軍(溪哥王于□征樸哥降遂/復積石軍貫頗恃功驕恣)
　(選置將吏皆㨗取中㫖/不復關朝廷蔡京不悦)張莊言安化蒙氏蠻内附(知/桂)
　(州張莊奏安化上三州一鎮地土及恩廣監洞蒙光/眀落安知洞程大法都丹團黄光明等納土共五萬)
　(一千一百餘户二十六萬/三千餘人幅員九千餘里)六月以涪夷地為珍州
　以平夏城為懐徳軍○秋八月梁子美罷○九月以
　林攄為中書侍郎余深為尚書左丞(深為中丞時與/知開封府林攄)
　(治妖人張懐素獄事多連蔡京二人曲為掩覆凡獄/辭及交通書問有及京者輒取焚之京深徳二人故)
　(力引/焉)皇后王氏崩○冬十二月𦵏靖和皇后于永裕
　陵○張莊言寛樂等州蠻内附詔以莊兼黔南經
　畧安撫使(莊奏寛樂州安沙州譜州四州七源等州/納土計二萬人一十六州三十三縣五十)
　(餘洞幅員萬里蔡京帥百官表賀謂混中原風/氣之殊當天下輿地之半詔莊兼黔南經畧使)渝州
　蠻趙泰等内附以其地為溱州○涪夷任應舉湖南
　猺楊再光内附○詔孔伋從祀孔子廟庭○折克行
　卒以其子可大知府州事(克行在邊久善拊士卒戰/功最多羌人號為折家父)
　夏人入貢
(己/丑)三年(遼乾統/九年)春正月以涪夷地為永州○二月播州
　楊文貴内附以其地為遵義軍(文貴南平夷也來獻/其土建為遵義軍領)
　(播川琅川/帶水三縣)三月張康國暴卒于待漏院(康國始因附/蔡京而進及)
　(在樞府寖為崖異時帝惡京専愎隂令康國阻其姦/且許以相京忌康國遂引吳執中為中丞執中即劾)
　(京客劉昞宋喬年帝嘉執中之不阿康國曰是乃為/逐臣地耳已而執中將論康國康國先知之旦奏事)
　(留白帝曰執中今日入對必為京論臣臣願避位既/而執中對果陳其事帝怒黜執中知滁州至是康國)
　(因退朝趨殿廬得疾仰天吐舌/舁至待漏院卒或疑中毒云)右正言陳禾上䟽請
　竄童貫貶禾監信州酒(時童貫權益張與黄經臣胥/用事中丞盧航表裏為姦搢)
　(紳側目陳禾曰此國家安危之本也吾位言責此而/不言可乎遂上䟽劾貫經臣怙寵㺯權之罪願亟竄)
　(之逺方論奏未終帝拂衣起禾引帝衣請畢其説衣/裾落帝曰正言碎朕衣矣禾言陛下不惜碎衣臣豈)
　(惜碎首以報陛下此曹今日受富貴之利陛下他日/受危亡之禍言愈切帝變色曰卿能如此朕復何憂)
　(内侍請帝易衣帝却之曰留以旌直臣翌日貫等相/率前訴謂國家極治安得此不祥語盧航奏禾狂妄)
　(謫監信/州酒)併黔南入廣西路○夏四月林攄有罪免(集/英)
　(臚唱貢士攄當傳姓名不識甄盎字帝笑曰卿誤耶/攄不謝而語詆同列御史論其寡學倨傲不恭失人)
　(臣禮黜知滁州猶為帝言頃使遼見其國中攜貳若/兼而有之勢無不可盖欲報其辱也帝由是始有北)
　(伐之/意)以鄭居中知樞密院事管師仁同知院事余深
　為中書侍郎薛昻劉正夫為尚書左右丞(昻與余深/林攄附蔡)
　(京為至久昻至舉家為京避私諱或誤/及之輒加笞責昻嘗誤及即自批其口)五月流孟翊
　于逺方(孟翊獻所畫卦象謂宋將中微宜更年號改/官名變庶事以厭之帝不樂詔竄之逺方)
　六月詔脩樂書○管師仁罷○蔡京有罪免(中丞石/公弼殿)
　(中侍御史張克公劾京罪惡章數十上京坐免公弼/始與京有連故得進用及居言路遇事利害輒言不)
　(憚京始忌之既免京政復上章言吏員猥冗戾元豐/舊制於是詔堂選歸吏部者數千員罷宫廟者千員)
　(都水知埽六十員縣非大郡悉省丞在京茶事/歸之户部諸道市舶歸之轉運司仕塗為清)以何
　執中為尚書左僕射(執中一意謹事蔡京遂代為首/相太學生陳朝老詣闕上書曰)
　(陛下知蔡京之姦解其相印天下之人鼔舞有若更/生及相執中中外黯然失望執中雖不敢肆為非法)
　(若蔡京之蠧國害民然碌碌常質初無過人天下敗/壊至此如人一身臓腑受沴已深豈庸庸之醫所能)
　(起乎執中夤縁攀附致位二府亦已大幸遽俾之經/體賛元是猶以蚉負山多見其不勝任也䟽奏不省)
　以瀘夷地為純滋州○秋八月嗣濮王宗漢卒兄子
　仲増嗣○冬十一月詔蔡京以楚國公致仕(仍提舉/哲宗實)
　(録留/京師)詔筭學以黄帝為先師(風后等八人為配享巫/咸等七十二人為從祀)
　罷東南鑄夾錫錢○禮書成(凡二百四/十七卷)瀘州夷王募
　弱内附
(庚/寅)四年(遼乾統/十年)春正月詔士庶拜僧者論以大不恭罪
　○夏人入貢○以余深張商英為門下中書侍郎侯
　蒙同知樞宻院事(蔡京既免帝自峽州召商英知杭/州過闕賜對因奏曰神宗脩建法)
　(度務以去大害興大利今誠一一舉行則盡紹述之/美法若有弊不可不變但不失其意足矣遂留居政)
　(府帝嘗従容問蒙曰蔡京何如人也蒙對曰使/京正其心術雖古賢相何以加京聞而銜之)三月
　詔罷醫筭書畫學宫(詔醫學生併入太醫局筭生入/太史局書生入翰林書藝局畫)
　(生入翰林畫圖/局學官等並罷)詔元符上書邪下等人依舊録用○
　夏五月立詞學兼茂科(帝以宏詞科不足以致文學/之士改立詞學兼茂科嵗附)
　(貢士院試去檄書而増制誥/中格則授館職嵗不過五人)有星孛于奎婁詔直言
　闕失貶蔡京為太子少保出居杭州(京留都中丞石/公弼言京盤旋)
　(京師無去志其餘威震于羣臣願持必斷之決以消/後悔殿中侍御史洪彦昇言京再居元宰假紹述之)
　(名一切更張敗壊先朝法度朋姦誤國公私困弊既/已上印而偃蹇都城上憑眷顧之恩中懐䟦扈之志)
　(願早賜英斷遣之出京殿中侍御史毛注言京擅持/威福動搖中外以翰林學士葉夢得為腹心交植黨)
　(與以所親宋喬年尹京其門人播傳咸謂陛下恩眷/不衰行且復用帝皆不聴唯逐夢得而遷注為侍御)
　(史注復極論京受孟翊妖姦之書與逆人張懐素游/處引㐫朋林攄置政府等事太學生陳朝老亦䟽京)
　(惡十四事乞投畀逺方以禦魑魅皆不報及彗出奎/婁間帝避殿減膳令侍従官直言指陳闕失公弼等)
　(遂極論京罪侍御史張克公論京輔政八年權震海/内輕賜予以蠧國用託爵禄以市私恩役將作以葺)
　(居第用漕船以運花石名為祝聖而修塔以壯臨平/之山託言灌田而決水以符興化之䜟法名退送門)
　(號朝京方田擾安業之民圜土聚徙郡之惡及不軌/不忠之罪凡數十事毛注又論京罪積惡大天人交)
　(譴雖罷相致政猶怙恩恃寵偃居賜第以致上天威/怒推原其咎實在於京考京之罪盖不可以縷數陛)
　(下去黨碑以開自新之路京疾其異已而别為禁防/陛下頒明詔以來天下之言京惡其議已而重致於)
　(法以嚴刑峻罸脅持海内以美官重禄交結人心錢/鈔屢更而商賈不行邊事數興而國力大匱聲焰所)
　(震中外憤疾宜早令去國/消弭天變奏上乃出之)余深罷(深與蔡京結為死/黨京既去國深不)
　(自安上䟽乞罷/乃出知青州)追貶王祖道為昭信軍節度副使放
　張莊于永州(討妄言拓/地之罪也)六月以張商英為尚書右僕
　射(時蔡京久盜國柄中外怨疾見商英能立異同更/稱為賢帝因人望而相之時久旱彗星中天商英)
　(受命是夕彗不見明日兩帝/喜因大書商霖二字以賜之)薛昻免○秋七月罷
　方田○八月以劉正夫為中書侍郎侯蒙鄧洵仁為
　尚書左右丞吳居厚為門下侍郎○閏月以張閣知
　杭州兼領花石綱(閣受杭州之命思所以固寵乃因/辭日乞領花石綱事應奉益繁矣)
　九月丙寅朔日有食之○冬十月立貴妃鄭氏為皇
　后(后開封人初帝為端王常朝欽聖太后于慈徳宫/后時為押班太后命后供侍帝即位太后因以賜)
　(帝后性端謹善順承帝意好觀書章奏/能自製帝愛其才寵冠後宫竟立為后)以吳居厚知
　樞宻院事○南丹州首領莫公晟内附○户部獻今
　年民數(主客户二千八十八萬二千二百五十八/口四千六百七十三萬四千七百八十四)
(辛/夘)政和元年(遼大慶/元年)春三月以王襄同知樞宻院事○
　夏六月復蔡京太子少師○秋七月廢平從州為砦
　○八月復蔡京太子太師○張商英罷(商英為政持/平謂蔡京雖)
　(明紹述但借以刼制人主禁錮士大夫耳於是大革/弊事改京所鑄當十大錢為當三以平泉貨復轉般)
　(倉以罷直達行鹽鈔法以通商旅蠲横歛以寛民力/勸帝節華侈息土木抑僥倖帝頗嚴憚之嘗葺升平)
　(樓戒主者遇丞相導騎至必匿匠樓下過則如初時/稱商英忠直然意廣才踈凡所當為先於公座誦言)
　(故不便者得預為計初何執中與蔡京同相凡營立/皆預議至是惡商英出已上與鄭居中日夜醖織其)
　(短先使言者論其門下客唐庚竄之恵州初帝在潜/邸方伎郭天信言當履天位及即位頗睠寵之商英)
　(因與徃来事覺居中遂諷中丞張/克公論之商英罷政出知河南)九月王襄免(坐薦/引近)
　(侍/也)鄭允中童貫如遼(童貫既得志於西羌遂謂遼亦/可圖因請使遼以覘之乃以鄭)
　(允中充賀遼主生辰使而以貫副之或言以宦官為/上介國無人乎帝謂曰契丹聞貫破羌故欲見之因)
　(使覘其國策之/善者也遂行)冬十月貶張商英為崇信軍節度副
　使○徙陳瓘于台州(瓘以論蔡京竄郴州瓘子正彚/在杭訟京有動摇東宫意杭守)
　(蔡嶷執正彚送京師下開封府獄併逮及瓘尹李孝/壽逼使證其妄瓘曰正彚聞京將不利社稷遍于道)
　(路瓘豈得預知以所不知忘父子之恩而指其為妄/則情有所不忍挾私情以符合其説又義所不為京)
　(之姦邪必為國禍瓘固嘗論之於諫省亦不待今日/語言間也内侍黄經臣莅鞠聞其辭失聲太息謂曰)
　(主上正欲得實但如言以對可也獄具正彚猶以所/告失實流海上瓘安置通州瓘嘗撰尊堯集謂紹聖)
　(史官専據王安石日録改脩神宗史變亂是非不可/傳信深明誣妄以正君臣之義張商英為相取其書)
　(既上而商英罷瓘又徙台州何執中令所過州縣出/兵甲䕶送至台每十日一徙執中又起凶人石悈知)
　(台州欲置瓘以必死悈至執瓘至庭大陳獄具將脅/以死瓘揣知其意大呼曰今日之事豈被制㫖耶悈)
　(失措始告之曰朝廷令取尊堯集爾瓘曰然則何用/許使君知尊堯所以立名乎盖以神考為堯主上為)
　(舜尊堯何得為罪時相學術短淺為人所愚君所得/幾何乃亦不畏公議干犯名分乎悈慙揖瓘使退所)
　(以窘辱之者百端終不能害執中怒罷悈瓘平生論/京兄弟皆披擿其處心發露其情慝最所忌恨故得)
　(禍最/酷)童貫以遼李良嗣來以為祕書丞賜姓趙氏(燕/人)
　(馬植本遼大族植仕至光禄卿行汚而内亂不齒于/人童貫使至盧溝植夜見其侍史自言有滅燕之策)
　(因得見貫貫與語大竒之載與俱歸易姓名曰李良/嗣薦諸朝植即獻策曰女真恨遼人切骨而天祚荒)
　(淫失道本朝若自登莱涉海結好女真與之相約攻/遼其國可圖也議者謂祖宗以来雖有此道以其地)
　(接諸蕃禁商賈舟船不得行百有餘年矣一旦啓之/懼非中國之利不聴帝召見問所來植對曰遼國必)
　(亡陛下念舊民遭塗炭之苦復中國徃昔之疆代天/譴責以治伐亂王師一出必壺漿来迎萬一女真得)
　(志事不侔矣帝嘉納之賜姓趙氏/以為祕書丞圖燕之議自此始)
(壬/辰)二年(遼天慶/二年)春正月詔元符上書邪等人不得除監
　司○二月詔蔡京復以太師致仕賜第京師○遼主
　如混同江生女真部阿固達等朝之(遼主如春州幸/混同江釣魚界)
　(外生女真帥長在千里内者以故事皆来朝適遇頭/魚宴酒半酣遼主命諸帥次第起舞至阿固達辭不)
　(能但端立直視遼主諭之再三阿固達終不従他日/遼主宻諭北院樞宻使蕭奉先曰阿固逹䟦扈如此)
　(可託以邉事誅之否則必貽後患奉先曰彼麤人不/知禮義且無大過而殺之恐傷向化心設有異志蕞)
　(爾小國亦何能為遼主乃止阿固逹之弟烏竒邁尼瑪/哈烏舍等嘗従遼主獵能呼鹿刺虎搏熊遼主喜加)
　(以官爵阿固達歸疑遼主知其異志且以遼主淫酗齊/不恤國政遂稱兵先併旁近部族女真卓克繖阿固)
　(拒之阿固達擄其家屬二人走訴咸州詳衮司送北/樞宻院蕭奉先作常事以聞遼主命送咸州詰責欲)
　(使自新後數召阿固達阿固逹不至一日率五百騎折/突入咸州吏民大驚翌日赴詳衮司與卓克繖等面)
　(庭下阿固達不屈送所司問狀一夕遁去遣人訴于/遼主言詳衮司欲見殺故不敢留自是召不復至矣)
　(奉先遼主元妃之兄也外寛内/忌因元妃故遼主深倚任之)夏四月復行方田○
　蔡京至自杭州帝宴之于太清樓(京自杭赴召帝宴/之於内苑太清樓)
　(京為樓記以進備/言宫室服玩之盛)加何執中司空○五月詔太師蔡
　京落致仕三日一至都堂議事(京患言者議已乃作/御筆密進而丐帝親)
　(書以降謂之御筆手詔違者以違制坐之事無巨細/皆託以行至有不類帝書者羣下亦莫敢言由是貴)
　(戚近臣爭相請求至使中人楊球代書/號曰書楊京復病之而亦不能止矣)六月以余深
　為門下侍郎○罷户部尚書陳顯知越州(顯因對言/再用蔡京)
　(士民失望帝怒故罷/顯不復仕歸隠四明)秋七月訪遺書于天下○置禮
　制局(掌討論古今宫室車服器用婚喪冠祭沿/革制度及更置郊廟禋祀之器劉昺領之)九月
　更定官名(蔡京率意自用欲更置官名以繼元豐之/政乃首更開封守臣為尹牧由是府分六)
　(曹縣分六案内侍省職悉倣機廷之號脩六尚局建/三衞郎遂詔太師太傅太保古三公之官今為三師)
　(古無此稱合依三代為三公為真相之任司徒司空/周六卿之官太尉秦主兵之任皆非三公並宜罷仍)
　(立三孤為次相之任更侍中為左輔中書令為右弼/尚書左僕射為太宰兼門下侍郎右僕射為少宰兼)
　(中書侍郎罷尚書令而以太尉冠武階然是時員既/濫冗名且紊雜甚者走馬承受升擁使華黄冠道流)
　(亦濫朝品元豐/之制至此大壊)冬十一月受元圭于大慶殿赦進封
　蔡京為魯國公(時民間有得/玉圭來獻者)以何執中為少傅太宰
　兼門下侍郎十二月加童貫太尉○宴輔臣于延福
　宫(宫在大内北拱宸門外初蔡京欲以宫室媚帝召/内侍童貫楊戩賈詳何訢藍従熈五人諷以内中)
　(逼窄之狀五人乃請因延福舊名而新作之五人分/任工役視力所致争以侈麗髙廣相誇尚各為制度)
　(不務沿襲及成號延福五位東西配大内南北稍劣/其東直景龍門西抵天波門其間殿閣亭臺相望鑿)
　(池為海䟽泉為湖鶴莊鹿砦文禽竒獸孔翠諸柵蹄/尾動以數千嘉花名木類聚區别怪石巖壑幽勝宛)
　(若天成不類塵境既成帝自為文以記之其後又為/村居野店酒肆青帘於其間每歳冬至後即放燈自)
　(東華門以北並不禁夜徙市民行鋪夾道以居縦博/羣飲至上元後乃罷謂之先賞尋又跨舊城脩築號)
　(延福第六位復跨城外浚濠作二橋東為景龍門橋/西為天波門橋橋下疊石為固引舟相通而橋上人)
　(物外自通行不覺也名曰景龍江/夾江皆植竒花珍木殿宇對峙焉)蜀夷董舜咨等内
　附置祺亨州
(癸/巳)三年(遼天慶/三年)春正月追封王安石為舒王復封安石
　子雱為臨川伯従祀孔子廟庭(時新儀成於正月元/日舍菜仲春仲秋上)
　(丁舍奠以兖國鄒國公及舒王配享/殿上頒辟雍大成殿名於諸路州學)吳居厚罷(居厚/久居)
　(政府以周謹自媚雖無大惡可/言然一時聚歛者推為稱首)以鄭居中知樞密院
　事○二月罷文臣勲官○崇恩皇太后劉氏有罪自
　殺(帝以哲宗故曲加恩禮于后而后頗干預外事且/以不謹聞帝與輔臣議將廢之而后已為左右所)
　(逼即簾鈎自縊/而死年三十五)賜方士王老志號洞微先生王仔昔
　號通妙先生(濮人王老志初為小吏遇異人授以丹/遂棄妻子結草廬田間為人言休咎多)
　(驗太僕卿王亶以名聞時帝方嚮道術乃召至京師/館于蔡京第嘗緘書一封至帝所唘視乃昔嵗秋中)
　(與喬劉二妃燕好之語也由是益信之號為洞㣲先/生朝士多従求書初若不可解者卒應者什八九其)
　(門如市京慮太甚頗以為戒老志亦謹畏乃奏禁絶/之踰年而死○洪州人王仔昔隠于嵩山自言遇許)
　(遜得大洞隠書豁落七元之法能道人未来事蔡京/薦之帝得召見賜號冲隠處士篆符有驗進封通妙)
　(先生由是道家之事日興而仔昔恩寵寖加朝臣戚/里夤縁關通中丞王安中上䟽請自今招延山林道)
　(術之士當責所屬保任宣召出入必令察視其所經/由仍申嚴臣庶徃還之禁并言京欺君僣上蠧國害)
　(民之事上欣然納之已而再䟽京罪上曰本欲即行/卿章以近天寧節俟過此當為卿罷京京伺知之大)
　(懼其子攸日夕侍禁中泣拜/懇祈上為遷安中翰林學士)三月壬子朔日有食之
　○夏四月作保和殿(總為屋七十五間工致其巧人/致其力上飾純緑下漆以朱無)
　(文藻繪畫五采垣墉無粉澤淺墨作寒林平逺禽竹/前種松竹桂桐梅橘蘭蕙後列太湖石引滄浪水陂)
　(池連緜若起若伏支流派别縈紆清泚左實典謨訓/誥經史右蔵三代鼎彞俎豆敦盤尊罍東序置古今)
　(書畫第其品秩西/序收琴阮筆硯焉)鄧洵仁罷○營方澤○作玉清和
　陽宫(在福寧/殿東)以薛昻為尚書右丞○班五禮新儀(五/禮)
　(新儀成凡二百二十卷増置禮直官許士庶就問新/儀詔開封尹王革編類通行者刋本給天下使悉知)
　(禮意其不奉行/者論之以罪)閏月改公主為帝姬○五月𦵏昭懐
　皇后○班新燕樂○秋七月加何執中少師(以燕樂/成進執)
　(政官一/等故也)冬十月閲新樂器于崇政殿(出古器以/示百官)詔祀
　大禮並以道士百人執威儀前導○十一月有事于
　南郊詔天神降(帝南郊執大圭以道士前導蔡攸為/執綏官玉輅出南薰門帝忽曰玉津)
　(園東若有樓臺重複是何處也攸即奏見雲間樓殿/臺閣隠隠數重既而審視皆去地數十丈頃之帝又)
　(曰見人物否攸即奏有若道流童子持幡節盖相繼/而出雲間衣服眉目歴歴可識遂以天神降詔告在)
　(位作天真降臨示現記/由是益信神仙之事矣)十二月詔求道教仙經于天
　下○遼生女真部節度使烏雅舒卒兄子阿固達自
　稱都貝勒(先十月烏雅舒夢逐狼屢發不能中阿固/逹直前射中之以問左右皆曰吉兄不能)
　(得而弟得之之兆也是月烏雅舒死阿固達襲位為/都貝勒遼使阿息保往謂之曰何故不告䘮阿固達)
　(曰有䘮不能弔而乃以為罪乎他日阿息保徑至烏/雅舒殯所閱䁌馬欲取之阿固達怒將執而殺焉烏)
　(雅舒之長子摩囉/歡力止之乃已)
(甲/午)四年(遼天慶/四年)春正月置道階(時王老志王仔昔徐知/常等得幸遂置道階先)
　(生處士等名/凡一十六級)夏四月閲太學辟雍諸生雅樂○五月
　初祭地祗于方澤○六月以廣西溪洞地置隆兌州
　○秋八月置延康述古二殿學士(改端明殿為延康/殿置學士以樞密)
　(直學士為述/古殿直學士)冬十月遼生女真阿固達叛陷寧江州
　(遼主好畋獵淫酗怠于政事毎歳遣使市名鷹海東/青于海上道出生女真使者貪縦徵索無藝女真怨)
　(苦之及阿蘇奔遼女真烏雅舒屢以為請遼主不遣/烏雅舒遂以為辭稍稍拒市鷹使者及阿固達襲位)
　(復遣普嘉努索阿蘇久而不還阿固逹乃使實古納/尼楚赫復至遼主終不許實古納歸具言遼主驕肆)
　(廢弛之狀阿固逹乃召其所屬使備衝要建城堡脩/戎器遼統軍司聞之遣節度使尼格問阿固達曰汝)
　(等有異志乎脩戰具飭守備將以誰禦阿固達荅曰/設險自守又何問哉遼主復使侍御阿息保徃問境)
　(上多建城堡之故阿固達因以嫚語荅之曰我小國/也事大國不敢廢禮大國徳澤不施而逋逃是主以)
　(此字小能無望乎若還阿蘇朝貢如故不然城未已/也阿息保還遼主遂發渾河北諸軍益東北路統軍)
　(司阿固達聞之使富卦喇復如遼索阿蘇實觀形勢/富卦喇還言遼兵多不知數阿固達曰彼初調兵豈)
　(能遽集如此復使華沙布如遼華沙布歸言惟四院/統軍司與寧江州軍及渤海八百人耳阿固達曰果)
　(如吾言謂其下曰遼人知我將舉兵集諸路軍備我/我必先發制之無為人制乃與尼瑪哈烏舍等謀遂)
　(集所屬諸部兵以尼楚赫羅索棟摩等為將而使博集賽/勤和徴伊蘭路都古嚕訥兵烏楞古阿嚕撫諭斡琿)
　(兩路係遼女真薩卜丹徃安圖路執遼障鷹官達嚕/噶部副使色埒寧江州渤海大嘉努九月阿固達率)
　(兵進次羅和城諸部兵皆㑹于拉林水得二千五百/人數遼之罪告于天地曰世事遼國恪脩職貢定烏)
　(春烏木罕之亂破蕭哈里之衆有功不省而侵侮是/加罪人阿蘇屢請不遣今將問遼之罪天地其鑒佑)
　(之遂命諸將傳檄而誓曰汝等戮力同心有功者奴/婢部曲為良庶人官之先有官者敘進輕重眂功茍)
　(違誓言身死梃下家屬無赦且戰且前將至遼界遇/渤海軍耶律色實墜馬遼人前救阿固達射救者斃)
　(之并中色實色實㧞箭走阿固達射殺之獲所乘馬/阿固達弟鄂特本與數騎陷遼圍中阿固達救之免)
　(胄戰或自旁射之阿固達顧見射者一矢而斃謂其/下曰盡敵乃止衆従之勇氣自倍遼師大奔蹂踐死)
　(者十七八薩哈在别部聞之使其子尼瑪哈及烏舍/至軍勸其稱帝阿固達曰一戰而勝遂稱大號何示)
　(人淺也進軍寧江州填塹攻城寧江人自東門出阿/固達使温特赫額圖琿邀擊盡殪之遼統軍司以聞)
　(時遼主射鹿于慶州畧不介意唯遣海州刺史髙仙/夀應援而已十月朔寧江州陷遼防禦使藥太師努)
　(被獲阿固達隂縦之使招諭遼人又使渤海梁福額/特埒偽亡以招諭其鄉人且曰女真渤海本同一家)
　(我興師伐罪不濫及無辜也又使羅索招諭係遼女/真而引兵還初女真部民皆無徭役壯者悉為兵平)
　(居則漁畋射獵有警則下令諸部徵之凡步騎之仗/糗皆自備焉其部長曰貝勒行兵則稱曰明安穆琨)
　(明安猶千夫長也穆琨猶百夫長也従其所率多寡/為號穆琨之副曰富埒琿士卒之副従曰伊勒希部)
　(卒之數初無定制至是始命以三百户為穆琨十穆/琨為明安凡以衆降附者率以明安穆琨之名授之)
　(尼瑪哈或訛/尼雅滿云)十一月遼蕭嗣先帥師伐女真敗績于
　混同江遼主免嗣先官而釋其罪(遼主聞寧江州陷/召羣臣議漢人行)
　(宫副部署蕭圖薩温曰女真雖小其人勇而善射自/執我叛人蕭哈里勢益張大我兵乆不練若遇强敵)
　(稍有不利諸部離心不可制矣為今之計莫若大發/諸道兵以威壓之庶可服也北院樞宻使蕭達爾丹)
　(曰如圖薩温之謀徒示弱耳但發滑水以北兵足以/拒之乃以司空蕭嗣先為東北路都統蕭托卜嘉副)
　(之發契丹奚軍三千及中京禁兵等七千屯出店河/阿固達聞之帥衆来禦未至混同江㑹夜阿固達方)
　(就枕若有扶其首者三阿固達寤而起曰神明警我/也即鳴皷舉燧而行黎明至混同江遼兵方壊凌道)
　(阿固達選壯士十人撃走之因帥衆繼進遂登岸甲/士三千七百至者才三之一與遼兵遇㑹大風起塵)
　(埃蔽天阿固達乘風奮撃遼兵潰將士多死其獲免/者十有七人樞密使蕭奉先嗣先兄也懼嗣先得罪)
　(輒奏東征潰軍所至刼掠若不肆赦恐聚為患遼主/従之嗣先但免官而已自是凡軍潰敗遂止免官而)
　(不加罪於是諸軍相謂曰戰則有死而無功退/則有生而無罪故士庶無鬬志遇敵輒潰散矣)阿固
　達襲敗遼蕭迪里于沃稜濼東(殺獲甚衆遼人嘗言/女真兵滿萬則不可)
　(敵至是始/滿萬矣)十二月詔廣南歳貢真珠犀角象齒○女
　真敗遼師于賔祥咸三州遂陷其城○遼特哩王奚
　和勒博以所部叛降于女直(和勒博奚王/托琳之後也)以童貫為
　陜西經畧使(環州定逺大首領夏人李訛􁝦以書遺/其國統軍梁哆㖫曰我居漢二十年毎)
　(見春廪既虚秋庾未積糧草轉輸例給空劵方春未/秋士有飢色若捲甲而趨徑𢷬定逺唾手可取既得)
　(定逺則旁十餘城不攻而下矣我儲穀累嵗闕地而/蔵之所在如是大兵之来斗糧無齎可坐而飽也哆)
　(㖫遂以萬人来迎轉運使任諒先知其謀募民盡發/窖穀哆㖫圍定逺失所蔵越七日訛􁝦遂以其部萬)
　(餘歸夏夏主築臧㡳河/城遂詔童貫經畧之)
　
　
　
　
　
　
　
　
　
　通鑑續編卷十一
