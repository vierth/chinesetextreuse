
　金史卷三十三
　　　元中書右丞相總裁托克托等修
　志第十四
　　禮六(原廟儀/朝拜)　(朝謁儀/别廟)
太宗天㑹二年立大聖皇帝廟于西京熙宗天眷二年
九月又以上京慶元宮為太祖皇帝原廟皇統七年有
司奏慶元宮門舊曰景暉殿曰辰居似非廟中之名今
宜改殿名曰世德是歲東京御容殿成世宗大定二年
十二月詔以㑹寧府國家興王之地宜就慶元宮址建
正殿九間仍其舊號以時薦享海陵天德四年有司言
燕京興建太廟復立原廟三代以前無原廟制至漢惠
帝始置廟於長安渭北薦以時果其後又置於豐沛不
聞享薦之禮今兩都告享宜止於燕京所建原廟行事
於是名其宮曰衍慶殿曰聖武門曰崇聖
大定二年以睿宗御容奉遷衍慶宮五年㑹寧府太祖
廟成有司言宜以御容安置先是衍慶宮藏太祖御容
十有二法服一立容一戎衣一佩弓矢一坐容二巾服
一舊在㑹寧府安置半身容二春衣容一巾而衣紅者
二舊在中都御容殿安置今皆在此詔以便服容一遣
官奉安擇日啓行前一日夙興告廟用酒饌差奏告官
一員以所差使充進請御署祝版其日質明有司設龍
車於衍慶宮門外少西東向宰執率百官公服詣本宮
殿下班立再拜班首升殿跪上香奠酒教坊樂作少退
再拜班首降階復位陪位官皆再拜奉送使副率太祝
捧御容匣出宰執以下分左右前導出衍慶宮門外俟
御容匣升車百官上馬後從旗幟甲馬錦衣人等分左
右導香輿扇等前行至都門郊外俟御容車少駐導從
官下馬車前立班再拜奉送使副側侍不拜班首詣香
輿跪上香俛伏興還班再拜辭訖退使副遂行每程到
館或廨舍内安駐其道路儀衞紅羅傘一龍車一其制
以青布為亭子狀安車上駕以牛又用駞五旗鼓共五
十􁧊香輿一十人導從六十人執扇八人兵士百人護
衞二十人以宗室明安穆昆子孫充所過州縣官屬公
服出郭香果奉迎再拜班首上香奠酒又再拜送至郊
外再拜乃退至㑹寧府官屬備香輿奉迎如上儀乘馬
從至廟門一下馬分左右導引使副率太祝四員捧御
容入廟於中門外東壁幄次内奉置定再拜訖退擇日
奉安至日質明差去官與本府官及建廟官等並公服
詣幄次前排立先再拜跪上香樂作奠酒訖又再拜太
祝捧御容衆官前導引至殿下排立御容升殿奉安訖
再拜班首升殿跪上香讀祝奠酒樂作少退再拜訖班
首降階復位(闕/)
　
　
　
　
　
　
　
　
　
　
　
　
　
於殿上又設親王宰執以下百官拜位於殿庭又設盥
洗位於東階下執罍篚者位于其後又於神位前各設
北向拜褥位并各設香案香爐匙合香酒花果器皿物
等依前來例又於聖武殿上設香案爐匙合香等又於
殿下各設腰輿一舁士一十六人傘子各二人執扇各
十二人導從弩手各三十人前一日清齋親王於本府
百官於其第行禮官執事人等習儀就祠所清齋其日
質明禮官率太廟署官等詣崇聖閤奉世祖御容每匣
用内侍二人太祝一員禮官署官前導置於聖武殿神
座禮直官引親王宰執百官公服於殿庭班立七品以
下班于殿門之外贊者曰拜在位官皆再拜禮直官引
班首詣罍洗盥手訖升殿詣神座前跪上香訖少退再
拜禮直官引班首降殿復位贊者曰拜在位官皆再拜
訖禮官導世祖御容升腰輿儀衞依次序導從至廣德
殿百官從後至庭下班位立禮官率太廟署官就腰輿
内捧御容於殿上正面奉安訖百官於階下六品以下
官於殿門外立班贊者曰再拜在位官皆再拜禮直官
引班首詣盥洗盥手訖升殿執事官等從升詣御容前
跪上香奠酒教坊樂作少退再拜訖樂止禮直官引班
首降殿復位贊者曰拜在位官皆再拜訖禮官率太廟
署官詣崇聖閤太祝内侍捧太宗御容禮官導太宗御
容於聖武殿行禮畢以次奉安於丕承殿行禮並如上
儀次睿宗御容奉安於天慶殿禮亦如之俟奉安禮畢
百官退二十一年閏三月奉㫖昭祖景祖奉安燕昌閤
上肅宗穆宗康宗奉安閤下明肅皇帝奉安崇聖閤下
每位設黄羅幕一黄羅明金柱衣二紫羅地褥一龍牀
一踏床二衣全前期奏告四月一日奉安五日親祀是
年五月遷聖安寺睿宗皇帝御容于衍慶宮皇太子親
王宰執奉迎安置
朝謁儀大定十六年四月十九日奉安世祖御容行朝
謁之禮皇帝前一日齋於内殿皇太子齋於本宮親王
齋於本府百官齋於其第太廟令率其屬於衍慶宮内
外掃除設親王百官拜位於殿庭又設皇太子拜褥於
親王百官位前宣徽院率其屬於聖武門外之東設西
向御幄靈星門東設皇太子幄次其日有司列仗衞于
應天門俟奉安御容訖有司於殿上并神御前設北向
拜褥位安置香爐香案并香酒器物等皇太子比至車
駕進發已前公服乘馬本官屬導從至衍慶宮門西下
馬步入幄次親王百官於衍慶宮門外西向立班俟車
駕將至典贊儀引皇太子出幄次於親王百官班前奉
迎導駕官五品六品七品職官内差四十員於應天門
外道南立班以俟皇帝服靴袍乘輦從官繖扇侍衞如
常儀勑㫖用大安輦儀仗一千人出應天門閤門通喝
導駕官再拜訖閤門傳勑導駕官上馬分左右前導至
廟門外西偏下馬車駕至衍慶宮門外稍西降輦左右
宣徽使前導皇帝步入御幄簾降閤門先引親王宰執
四品已上執事官由東西偏門入至殿庭分東西班相
向立典贊儀引皇太子入立於褥位之西東向進香進
酒等執事官並升階於殿上分東西向以次立宣徽使
跪奏請皇帝行朝謁之禮簾捲皇帝出幄宣徽使前導
至殿上褥位北向立典贊儀引皇太子就褥位閤門引
親王宰執四品已上職事官囘班並北向立令中間歇
空不礙奏樂五品以下聖武門外八品以下宮門外陪
拜二宣徽使奏請皇帝再拜教坊樂作皇太子已下羣
官皆再拜請皇帝詣神御前褥位北向立又請皇帝再
拜皇太子已下羣官皆再拜請皇帝跪三上香三奠酒
俛伏興又請皇帝再拜皇太子已下羣官皆再拜訖皇
帝復位又請皇帝再拜皇太子已下羣官皆再拜宣徽
使奏禮畢已上擬八拜宣徽院奏過依舊例十二拜典
贊儀引皇太子復立於褥位之西東向閤門引親王宰
執以下羣官東西相向立先引五品已下官出宣徽使
前導皇帝還御幄簾降典贊儀引皇太子閤門分引殿
庭百官以次出宣徽使跪奏請皇帝還宮簾捲步出廟
門外升輦還宮如來儀十九年舉安禮同
朝拜儀初太祖忌辰皇帝至褥位立再拜稍東西向詣
香案前又再拜上香訖復位又再拜進食奠茶辭神皆
再拜而退二十一年五月十二日睿宗忌辰有司更定
儀禮前一日宣徽院設御幄于天興殿門外稍西至日
質明皇太子親王百官具公服于衍慶宮門外立班奉
迎皇帝乘馬至衍慶宮門外下馬二宣徽使前導步入
宮門稍東皇帝乘輦繖扇侍衞如常儀至天興殿門外
稍西皇帝降輦入幄次簾降典贊儀引皇太子閤門引
親王宰執四品以上官由偏門入至於殿庭左右分班
立定二宣徽使導皇帝由天興門正門入自東階升殿
詣褥位立定皇太子以下官合班五品以下班于殿門
外宣徽使奏請皇帝先再拜請詣侍神位立俟有司置
香案酒卓訖請詣褥位又再拜三上香奠酒復位再拜
已上皇太子以下皆陪拜再奏請詣稍東侍神位立典
贊儀引皇太子升殿赴褥位先兩拜奠酒再兩拜降復
褥位次閤門引終獻官趙王上殿行禮宣徽使奏請皇
帝詣褥位再兩拜皇太子以下官皆再拜禮畢百官依
前分班立皇帝出殿門外入幄次簾降更衣引皇太子
以下官出宮門外立班皇帝乘輦至宮門稍東降輦步
出宮門外上馬還宮導從侍衞如來儀皇太子以下官
俟車駕行然後退大定五年奉㫖太祖忌辰衍慶宮薦
享止用素食諸京凡御容所在皆同又朔朢皆行朝拜
禮六年有司奏太祖皇帝忌辰車駕親奠百官陪拜今
車駕巡幸合以宰臣為班首率百官詣衍慶宮行禮從
之十六年奉㫖世祖太宗忌辰一體奉奠十八年八月
太祖忌辰世祖太宗同在一處致祭有司言厯代無一
聖忌辰列聖預祭之典擬議間勑遣太子一位行禮并
就祭功臣二十六年以内外祖廟不同定擬太廟每歲
五享山陵朔朢忌辰及節辰祭奠並依前代典故外衍
慶宮自來車駕行幸遇祖宗忌辰百官行禮并諸京祖
廟節辰忌辰朔朢拜奠雖無典故叅酌恐合依舊以盡
崇奉之意從之
别廟大定二年有司擬奏閔宗無嗣合别立廟有司以
時祭享不稱宗以武靈為廟號又奏唐立别廟不必專
在太廟垣内今武靈皇帝既不稱宗又不與祫享其廟
擬於太廟東墉外隙地建立從之十四年廟成以武靈
後諡孝成又謂之孝成廟十五年三月戊申奏安武靈
皇帝及悼皇后前期一日奏告太廟十一室及昭德皇
后廟餘如昭徳過廟之儀四月十七日夏享太廟同時
行禮命判宗正英王爽攝大尉充初獻官兵部尚書讓
攝司徒差大理卿天錫攝太常卿充亞獻大興少尹高
居中攝光禄卿充終獻自是歲常五享十七年十月祫
享太廟檢討唐禮孝敬皇帝廟時享用廟舞宮縣登歌
讓皇帝廟至禘祫月一祭只用登歌其禮制損益不同
今武靈皇帝廟庭與太廟地步不同難以容設宮縣樂
舞并樂器亦是闕少㸔詳恐合依唐讓皇帝祫享典故
樂用登歌所有牲牢樽俎同太廟一室行禮及契勘得
自來祫享遇親祠每室一犢攝官行禮共用三犢今添
武靈皇帝别廟行禮合無依已奏定共用三犢或增添
牛數奏奉勑㫖太廟别廟共用三犢武靈皇帝廟樂用
登歌差官奏告並准奏大定十九年四月升祔太廟其
舊廟遂毁　昭德皇后廟大定二年有司援唐典昭德
皇后合立别廟擬於太廟内垣東北起建從之三年十
月七日太廟祫享升祔睿宗皇帝并昭徳皇后神主同
時製造題寫奉詣殿庭謁畢祔於祖姑欽仁皇后之左
享祀畢奉主還本廟十二月二十一日臘享禮官言唐
禮别廟薦享皆准太廟一室之儀伏恐今廟享畢已過
質明請别差官攝祭制可後以殿制小又於太廟之東
别建一位十二年八月廟成正殿三間東西各空半間
以兩間為室從西一間西壁上安置祏室廟置一便門
與太廟相通仍以舊殿為冊寶殿祏室奏毁十三年六
月二十一日奏告太廟祭告别廟二十三日奉安用前
祫享過廟儀有司言當用鹵簿以廟相去不遠參酌擬
用清道二人次團扇二人次職掌二人次衙官二十六
人為十三重供奉官充次腰輿輿士一十六人傘子二
人次團扇十四為七重方扇四次排列職掌六人燭籠
十對輦官並錦襖盤褁仍令皇太子率百官行禮前一
日行事執事官就祠所清齋一宿仍習儀執事者眡醴
饌太廟令率其屬掃除廟之内外禮直官設皇太子西
向位執事官位皇太子後近南西向各依品從立監察
殿西階下東向立及親王百官位於廟庭北向西上又
設祝案於神位之右設尊彜之位於左各加勺羃坫又
設祭器皆籍以席左一籩實以鹿脯右一豆實以鹿臡
又設盥洗爵洗位于横街之南稍東罍在洗東加勺篚
在洗西南肆實以巾執罍篚者位于其後太廟令又設
神位於室内北牖下當戸南向設直几一黼扆一莞席
一繅席一次席二紫綾厚褥一紫綾䝉褥一并幄帳等
諸物並如舊廟之儀又設望燎位于西神門外之北設
燎柴于位之北預掘瘞坎于燎所所司陳儀衞於舊廟
門之外奉安日未明二刻所司進方扇燭籠於舊廟殿
門外設腰輿一繖一於殿階之下南向質明皇太子公
服乘馬本宮官屬導從至廟門外下馬步入廟門至幕
次引親王百官常服由廟門入於殿階北向西上重行
立定次引皇太子於百官前絶席位立贊者曰再拜皆
再拜宮闈令升殿捧昭德皇后神主置于座贊者曰再
拜皆再拜次引内常侍北向俛伏跪奏請昭德皇后神
主奉安于新廟降殿升輿奏訖俛伏興捧几内侍先捧
几匱跪置於輿又宮闈令接神主内侍前引跪置于輿
上几後覆以紅羅帕内常侍以下分左右前引皇太子
步自舊廟先從行親王次之百官分左右後從儀衞導
從至别廟殿下北向内常侍於腰輿前俛伏興跪奏請
降輿升殿内侍捧几匱前宮闈令捧接神主升殿置於
座禮直官引皇太子以下親王百官入殿庭北向西上
重行立皇太子在絶席立禮直官贊曰再拜皆再拜又
贊曰行事官冬就位禮直官引皇太子西向位立定禮
直官少前贊曰有司謹具請行事即引皇太子就盥洗
位北向搢笏盥手帨手執笏詣爵洗位北向立搢笏洗
爵拭爵以授執事者執笏升詣酒尊所西向立執事者
以爵授皇太子搢笏執爵執事者舉羃酌酒皇太子以
爵授執事者詣神位前北向搢笏跪執事者以爵授皇
太子執爵三祭酒反爵于坫執笏俛伏興少立次引太
祝舉祝官詣讀祝位東北向舉祝官跪舉祝版太祝跪
讀祝訖置祝于案俛伏興舉祝官皆却立北向贊者曰
再拜皇太子就兩拜降階復位舉祝讀祝官後從復本
位禮直官曰再拜在位者皆再拜宮闈令納神主於室
贊者曰再拜皆再拜禮畢退署令闔廟門瘞祝于坎儀
物各還所司十一年郊祀前一日朝享與太廟同日用
登歌樂行三獻禮有司攝事二十六年勑别建昭德皇
后影廟于太廟内有司言宜建殿三間南面一屋三門
垣周以甓外垣置靈星門一神厨及西房各三間然禮
無廟中别建影廟之例今皇后廟西有隙地廣三十四
步袤五十四步可以興建制可仍於正南别創正門門
以坤儀為名仍留舊有便門遇禘祫祔享由之每歲五
享并影廟行禮於正南門出入又於廟外起齋廊房二
十三間　宣孝太子廟大定二十五年七月有司奏依
唐典故太子置廟設官屬奉祀擬於法物庫東建殿三
間南垣及外垣皆一屋三門東西垣各一屋一門門設
九㦸齋房神厨度地之宜又奉㫖太子廟既安神主宜
别建影殿有司定擬制度於見建廟稍西中間限以磚
墉内建影殿三間南面一屋三門垣周以甓無闕角及
東西門外垣正南建三門左右翼廊二十間神厨齋室
各二屋三間是歲十月廟告成十一日奉安神主十四
日奉遷畫像神主用栗依唐制諸侯用一尺刻諡于背
省部遣官於本廟西南隅面北設幄次監視製造於行
禮前一日製造訖其日晩奉神主官奉承以箱覆以帕
捧詣題神主幄中次日丑前五刻題神主官與典儀并
禮官詣幄次前題神主官詣罍洗位盥手帨手訖奉神
主官先以香湯奉沐拭以羅巾題神主官就褥位題諡
號於背云宣孝太子神主墨書用光漆模訖授奉神主
官承以箱覆以梅紅羅帕藉以素羅帕詣座置於匱乃
下簾帷侍衞如式俟典儀俛伏跪請備腰輿傘扇詣神
位導引侍衞皆减昭德廟儀祭儀有司言當隨祖廟四
時祭享初獻於皇孫皇族亞獻於皇族或五品以下差
樂用登歌今量減用二十五人其接神用無射宮升降
徹豆則歌夾鐘牲羊豕各一籩豆各八簠簋各二登鉶
各一其餘祭食亦量減之二十六年十一月一日奏神
主廟牲牢樂縣官給影廟皇孫奉祀
　
　
　
　
　
　
　
　
　
　金史卷三十三
