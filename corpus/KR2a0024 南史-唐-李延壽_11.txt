卷十二
　　唐　　　李　　　延　　　壽　　　撰
　列傳第二
　　后妃下
　　　梁文獻張皇后　　武徳郗皇后
　　　武丁貴嬪　　　　武阮脩容
　　　簡文王皇后　　　元徐妃
　　　敬夏太后　　　　敬王皇后
　　　陳武宣章皇后　　文沈皇后
　　　廢帝王皇后　　　宣柳皇后
　　　後主沈皇后(張貴妃/)
梁文獻張皇后諱尚柔范陽方城人也父穆之娶文帝
從姑而生后后以宋元嘉中嬪於文帝生長沙宣武王
懿永陽昭王敷次生武帝方孕忽見庭前菖蒲花光采
非常驚報侍者皆云不見后曰常聞見菖蒲花者當富
貴因取吞之是月生武帝將産之夕后見庭内若有衣
冠陪列焉次生衡陽宣王暢義興昭長公主令嫕后宋
泰始七年殂於秣陵縣同夏里舍葬晉陵武進縣東城
里山天監元年五月甲辰追上尊號為皇后諡曰文獻
穆之字思静晉司空華六世孫也少方雅有識鑒初為
員外散騎侍郎深被始興王濬引納穆之鑒其禍萌求
為交阯太守政有異績宋文帝將以為交州刺史㑹病
卒子𢎞籍字真藝齊初為鎮西叅軍卒於官梁武踐阼
追贈穆之光祿大夫加金章紫綬贈𢎞籍廷尉卿𢎞籍
無子從弟𢎞䇿以子纉嗣别有傳
武徳郗皇后諱徽高平金鄉人也祖紹宋國子祭酒領
東海王師父曄太子舍人早卒后母宋文帝女尋陽公
主也方娠夢當生貴子及后生有赤光照室器物盡明
家人怪之巫言此女光高將有所妨乃於水濵祓除之
后幼明慧善隸書讀史傳女工之事無不閑習宋後廢
帝將納為后齊初安陸王緬又欲結婚郗氏並辭以女
疾乃止齊建元末嬪于武帝生永興公主玉姚永世公
主玉婉永康公主玉嬛及武帝為雍州刺史殂于襄陽
官舍年三十二其年歸葬南徐州南東海武進縣東城
里山中興二年武帝為梁公齊帝詔贈后為梁公妃及
武帝踐阼追崇為皇后諡曰徳陵曰脩陵后父曄贈金
紫光祿大夫后酷妬忌及終化為龍入于後宫通夢於
帝或見形光彩照灼帝體將不安龍輒激水騰涌於露
井上為殿衣服委積常置銀鹿盧金瓶灌百味以祀之
故帝卒不置后
武丁貴嬪諱令光譙國人也祖父從官襄陽因居沔北
五女村寓於劉惠明廡下貴嬪生於樊城初産有神光
之異紫氣滿室故以光為名相者云當大貴少時與鄰
女月下紡績諸女並患蚊蚋貴嬪弗之覺也鄉人魏益
徳将聘之未及成而武帝鎮樊城嘗登樓以望見漢濱
五采如龍下有女子擘絖則貴嬪也又丁氏因人以相
者言聞之於帝帝贈以金環納之時年十四貴嬪生而
有赤痣在左臂療之不滅又體多疣子至是無何並失
所在徳后酷忌遇貴嬪無道使日舂五斛舂每中程若
有助者被遇雖嚴益小心祗敬嘗於供養經案側髣髴
若見神人心獨異之天監元年五月有司奏為貴人未
拜其年八月又奏初貴嬪居顯陽殿及太子定位有司
奏曰皇太子副貳宸極率土咸執吏禮既盡禮皇儲則
所生不容無敬王侯妃主常得通信問者及六宫三夫
人雖與貴嬪同列並應以敬皇太子之禮敬貴嬪宋元
嘉中始興武陵國臣並以吏敬敬王所生潘淑妃路淑
媛貴嬪於宫臣雖非小君其義不異與宋泰豫朝議百
官以吏敬敬帝所生事義政同謂宫僚施敬宜同吏禮
詣神虎門奉牋致謁年節稱慶亦同如此且儲妃作配
率由盛則以婦踰姑彌乖從序謂貴嬪典章一與太子
不異於是貴嬪備典章禮數同乎太子言則稱令貴嬪
性仁恕及居宫接馭自下皆得其歡心不好華飾器服
無珍麗未嘗為親戚私謁及武帝𢎞佛教貴嬪長進蔬
膳受戒日甘露降于殿前方一丈五尺帝所立義皆得
其指歸尤精浄名經普通七年十一月庚辰薨移殯於
東宫臨雲殿時年四十二詔吏部郎張纉為哀冊文有
司奏諡曰穆葬寕陵祔于小廟簡文即位追崇曰太后
貴嬪父道遷天監初為歴陽太守廬陵威王之生武帝
謂之曰賢女復育一男答曰莫道猪狗子世人以為笑
後位兗州刺史宣城太守
文宣阮太后諱令嬴㑹稽餘姚人也本姓石初齊始安
王遥光納焉遥光敗入東昏宫建康城平為武帝采女
在孕夢龍罩其牀天監六年八月生元帝于後宫是日
大赦尋拜為脩容賜姓阮氏嘗随元帝出藩大同六年
六月薨于江州正寢時年六十七其年十一月歸葬江
寧縣通望山諡曰宣元帝即位有司奏追崇為文宣太
后還祔小廟承聖二年追贈太后父齊故奉朝請石靈
寳散騎常侍左衛将軍封武康縣侯母陳氏武康侯夫
人
簡文王皇后諱靈賓琅琊臨沂人也祖儉齊太尉南昌
文憲公父騫金紫光祿大夫南昌安侯后幼而柔明叔
父暕見之曰吾家女師也天監十一年拜晉安王妃生
哀太子太器南郡王大連長山公主妙䂮大通三年十
月拜皇太子妃太清三年三月薨于永福省時年四十
五其年簡文即位追崇為皇后諡曰簡大寳元年九月
葬莊陵
元帝徐妃諱昭佩東海郯人也祖孝嗣齊太尉枝江文
忠公父緄侍中信武将軍妃以天監十六年十二月拜
湘東王妃生世子方等益昌公主含貞妃無容質不見
禮帝三二年一入房妃以帝眇一目每知帝將至必為
半面粧以俟帝見則大怒而出妃性嗜酒多洪醉帝還
房必吐衣中與荆州後堂瑶光寺智逺道人私通酷妬
忌見無寵之妾便交杯接坐纔覺有娠者即手加刀刃
帝左右暨季江有姿容又與淫通季江每嘆曰栢直狗
雖老猶能獵蕭溧陽馬雖老猶駿徐娘雖老猶尚多情
時有賀徽者美色妃要之於普賢尼寺書白角枕為詩
相贈答既而貞惠世子方諸母王氏寵愛未幾而終元
帝歸咎於妃及方等死愈見疾太清三年遂逼令自殺
妃知不免乃透井死帝以屍還徐氏謂之出妻葬江陵
瓦官寺帝制金樓子述其淫行初妃嫁夕車至西州而
疾風大起發屋折木無何雪霰交下帷簾皆白及長還
之日又大雷震西州廰事兩柱俱碎帝以為不祥後果
不終婦道
敬夏太后㑹稽人也普通中納于湘東王宫生敬帝承
聖元年冬拜晉安王國太妃紹泰元年尊為太后明年
冬降為江隂國太妃
敬王皇后琅邪臨沂人也承聖元年十一月拜晉安王
妃紹泰元年十月拜皇后明年降為江隂王妃父僉自
有傳
陳武宣章皇后諱要兒吳興烏程人本姓鈕父景明為
章氏所養因改姓焉后母蘇嘗遇道士以小龜遺已光
采五色曰三年有徴及期后生紫光照室因失龜所在
后少聰慧美容儀手爪長五寸色並紅白每有朞功之
服則一爪先折武帝先娶同郡錢仲方女早卒後乃聘
后后善書計能誦詩及楚辭帝為長城縣公后拜夫人
永定元年立為皇后追贈后父梁散騎侍郎景明特進
金紫光祿大夫加金章紫綬拜后母蘇安吉縣君二年
安吉君卒與后父葬吳興明年追封后父為廣徳縣侯
諡曰温武帝崩后與中書舍人蔡景歴定計祕不發喪
時衡陽獻王昌未至召文帝及即位尊后為皇太后宫
曰慈訓廢帝即位后為太皇太后光大二年后下令黜
廢帝為臨海王命宣帝嗣立大建元年復為皇太后二
年三月丙申崩于紫極殿時年六十五遺令喪事並從
儉約諸饋奠不用牲牢其年四月羣臣上諡曰宣祔葬
萬安陵后親屬無在朝者惟本族兄鈕洽官至中散大
夫
文沈皇后諱妙容吳興武康人也父法深梁安前中錄
事參軍后年十嵗餘以梁大同中歸于文帝武帝之討
侯景文帝時在吳興及后並被收景平乃獲免武帝踐
阼后為臨川王妃文帝即位為皇后追贈后父法深光
禄大夫加金章紫綬封建城縣侯諡曰恭追贈后母高
為綏安縣君諡曰定廢帝即位尊后為皇太后宫曰安
徳時宣帝與僕射到仲舉舍人劉師知等並受遺輔政
師知與仲舉恒居禁中參决衆事而宣帝為揚州刺史
與左右三百人入居尚書省師知忌宣帝權重矯敕令
還東府理州務宣帝将出毛喜止帝曰今若出外便受
制於人如曹爽願作富家公不可得也宣帝乃稱疾召
師知留與語使毛喜先入言之於后后曰今伯宗年幼
政事並委二郎此非我意喜又言於廢帝廢帝曰此自
師知等為非朕意也喜出報宣帝帝因囚師知自入見
后及帝極陳師知之短仍自草敕請畫以師知付廷尉
其夜於獄賜死自是政歸宣帝后憂悶計無所出乃宻
賂宦者蔣裕令誘建安人張安國使據郡反冀因此圖
帝安國事發被誅時后左右近侍頗知其事后恐連逮
黨與並殺之宣帝即位以后為文皇后陳亡入隋大業
初自長安歸于江南頃之卒后兄欽襲爵建城侯位尚
書左僕射欽素無伎能奉已而已卒諡曰成子觀嗣頗
有學識官至御史中丞
廢帝王皇后琅邪臨沂人也天嘉元年為皇太子妃廢
帝即位立為皇后廢帝為臨海王后廢為妃至徳中薨
后生臨海嗣王至澤至澤光大元年為皇太子大建元
年襲封臨海嗣王陳亡入長安后父固自有傳
宣柳皇后諱敬言河東解縣人也曾祖世隆祖惲父偃
並有傳后九嵗幹理家事有若成人侯景之亂后與弟
盼往江陵依梁元帝帝以長城公主故待遇甚厚以配
宣帝承聖二年后生後主於江陵及魏剋江陵宣帝遷
于闗右后與後主俱留穰城天嘉二年與后主還朝后
為安成王妃宣弟即位立為皇后后美姿容身長七尺
二寸手垂過膝初宣帝居鄉里先娶吳興錢氏及即位
拜貴妃甚有寵后傾心下之每尚方供奉物其上者皆
推於貴妃而已御其次焉宣帝崩始興王叔陵為亂後
主賴后與吳媼救而獲免後主即位尊后為皇太后宫
曰洪範是時新失淮南地隋師臨江又國遭大喪後主
患創不能聽政其誅叔陵供大行喪事邉境防守及百
司衆務雖假後主之敕實皆决之於后後主創愈乃歸
政焉后性謙謹未嘗以宗族為請雖衣食亦無所分遺
陳亡入長安隋大業十二年薨於東都年八十三葬于
洛陽之芒山
後主沈皇后諱婺華吳興武康人也父君理自有傳后
母即武帝女㑹稽穆公主早亡時后尚幼而毁瘠過甚
及服畢每嵗時朔望恒獨坐涕泣哀動左右内外敬異
焉大建二年拜為皇太子妃後主即位立為皇后后性
端静有識量寡嗜欲聰敏强記渉獵經史工書翰後主
在東宫而后父君理卒居憂處别殿哀毁逾禮後主遇
后既薄而張貴妃有寵總後宫之政后澹然未嘗有所
忌怨而身居儉約衣服無錦繡之飾左右近侍纔百許
人唯尋閱圖史及釋典為事嘗遇嵗旱自暴而誦佛經
應時雨降無子飬孫姬子𦙍為已子數上書諫争後主
将廢之而立張貴妃㑹國亡不果乃與後主俱入長安
及後主薨后自為哀辭文甚酸切隋煬帝每廵幸恒令
從駕及煬帝被殺后自廣陵過江於毗陵天静寺為尼
名觀音貞觀初卒
張貴妃名麗華兵家女也父兄以織席為業後主為太
子以選入宫時龔貴嬪為良娣貴妃年十嵗為之給使
後主見而悅之因得幸遂有娠生太子深後主即位拜
為貴妃性聰慧甚被寵遇後主始以始興王叔陵之亂
被傷卧于承香殿時諸姬並不得進唯貴妃侍焉而柳
太后猶居栢梁殿即皇后之正殿也而沈皇后素無寵
于後主不得侍疾别居求賢殿至徳二年乃於光昭殿
前起臨春結綺望仙三閣高數十丈並數十間其窗牖
壁帶縣楣欄檻之類皆以沉檀香為之又飾以金玉間
以珠翠外施珠簾内有寳牀寳帳其服玩之屬瑰麗皆
近古未有每微風暫至香聞數里朝日初照光映後庭
其下積石為山引水為池植以竒樹雜以花藥後主自
居臨春閣張貴妃居結綺閣龔孔二貴嬪居望仙閣並
複道交相往來又有王季二美人張薛二淑媛袁昭儀
何婕妤江脩容等七人並有寵遞代以游其上以宫人
有文學者袁大捨等為女學士後主每引賓客對貴妃
等游宴則使諸貴人及女學士與狎客共賦新詩互相
贈答采其尤豔麗者以為曲調被以新聲選宫女有容
色者以千百數令習而歌之分部迭進持以相樂其曲
有玉樹後庭花臨春樂等其略云璧月夜夜满瓊樹朝
朝新大抵所歸皆美張貴妃孔貴嬪之容色張貴妃髪
長七尺鬒黑如漆其光可鑑特聰慧有神彩進止閑華
容色端麗每瞻視眄睞光彩溢目照映左右嘗於閣上
靚粧臨于軒檻宫中遥望飄若神仙才辯强記善侯人
主顔色薦諸宫女後宫咸徳之競言其善又工厭魅之
術假鬼道以惑後主置淫祀於宮中聚諸女巫使之鼓
舞時後主怠於政事百司啓奏並因宦者蔡臨兒李善
度進請後主倚隱囊置張貴妃於膝上共決之李蔡所
不能記者貴妃並為疏條無所遺脫因參訪外事人間
有一言一事貴妃必先知白之由是益加寵異冠絶後
庭而後宫之家不遵法度有絓於理者但求恩於貴妃
貴妃則令李蔡先啓其事而後從容為言之大臣有不
從者因而譖之言無不聽於是張孔之權熏灼四方内
外宗族多被引用大臣執政亦從風而靡閹宦便佞之
徒内外交結轉相引進賄賂公行賞罰無常綱紀瞀亂
矣及隋軍剋臺城貴妃與後主俱入井隋軍出之晉王
廣命斬之於青溪中
論曰飲食男女人之大欲存焉故聖人順于人情而為
之度王宫六列士室二等皆随事升降以立節文若夫
義篤閫闈政刑邦國古先哲王有以之致化矣夫后妃
專夕配以徳升姬嬙並御進非色幸欲使情有覃被愛
罔偏流專貞内表妖蠱外息乃可以輔興君徳燮理隂
政宋氏因晉之舊典聘納有方俔天作儷必四岳之後
自元嘉以降内職稍繁所選止於軍署徴引極乎厮皁
非若晉氏采擇濫及冠冕者焉而愛止帷房權無外授
戚屬餼賚嵗時不過肴漿斯為美矣及文帝之傾惑潘
嫗謀及婦人大明之淪没殷姬並后匹嫡其為喪敗亦
已甚矣齊氏孝昭二后並有賢明之訓惜乎早世不得
母臨萬國有婦人焉空慕周典禎符顯瑞徒萃徽名高
皇受命宫禁貶約衣不文繡色無紅采永巷貧空有同
素室武帝嗣位運藉休平夀昌前興鳯華晚構香栢文
檉花梁繡柱雕金鏤寳照燭房帷趙瑟吳趨承閑奏曲
事由私蓄無損國儲明帝統業矯情儉陋奉已之制曾
莫云改東昏喪道侈風大扇哲婦傾城同符殷夏可以
垂誡其在斯乎梁武志在約已示存宫掖雖貴嬪之徽
華早著誕育元艮唯見崇重無聞正位徐妃無行其殱
滅也宜哉陳武撫兹歸運奄開帝業若夫儷天作則燮
隆王化則宣太后其懿焉文宣宫壺無聞於喪徳後主
嗣業實敗于椒房既曰牝晨亦唯家之索也
　
　
　
　
　
　
　
　
　
　
　
　
　
　南史卷十二
　南史卷十二考證
武丁貴嬪傳貴嬪生而有赤痣在左臂○痣南本作誌
元帝徐妃傳東海郯人也○郯梁書作剡又下文蕭溧
　陽馬雖老猶駿句溧訛漂今改正
敬夏太后傳拜晉安王國太妃○監本脫太字今从南
　本增入
張貴妃傳共賦新詩互相贈答○監本缺贈字今增入
　
　
　
　
　
　
　
　
　南史卷十二考證
