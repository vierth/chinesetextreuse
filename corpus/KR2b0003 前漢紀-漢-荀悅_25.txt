哀皇帝紀下卷第二十九　荀悅
四年春正月關東民相驚走或持籌相與號曰西王
母籌道中相逢多至數千人或披髪徒跣斬斫門關
逾墻入屋或乗騎奔馳或致驛傳行經歷郡三十六
所至京師又聚會祀西王母設祭於街巷阡陌博奕
歌舞又傳言西王母告百姓佩此符者不死不信我
言視戶樞中有白髮故梁州刺史杜業以中正舉對
曰春秋災異指象爲言語籌者所以記數也民隂水
類也水以東流爲順走而西行反類逆上象也度數
放逸妄以相與違忤民心之應也西王母婦人之稱
博奕男子之事於街巷阡陌明离闘内與彊外也臨
衆盤樂元陽之應也白髮衰老之象也體尊性弱難
治易亂門人之所由樞其要也君人之所由執持其
要甚明著今外戚丁傅甚盛皇甫三桓詩人所刺春
秋所譏無以過此指象昭昭以覺聖朝奈何不應也
本志以爲丁傅所亂者小此王太后與莽之應也二
月封帝太后從弟傅商爲武昌侯太后同母弟子鄭
業爲長信侯上將封傅商問僕射平陽侯鄭崇諫以
爲不可因持書按出不受詔太后怒曰天子反爲一
臣所制上乃下詔封商崇以爲侍中董賢貴寵過度
數諫由是重得罪毎以職事見責發疾疽癰欲言事
畏見罪欲乞骸復不敢尚書令趙昌素害崇知其見
疏因奏崇與外族通疑有姦下獄死
荀悅曰夫臣之所以難言者何也其故多矣言出於
口則咎悔及身舉過揚非則有干忤之禍勸勵教誨
則有刺上之譏下言而當則以爲勝巳不當賤其鄙
愚先巳而明則惡其奪巳之明後巳而明則以爲順
從違下從上則以謟䛕違上從下則以爲雷同與衆
共言則以爲專美言而淺露則簡而簿之深妙弘逺
則不知而非之特見獨知則衆以爲蓋巳雖是而不
見稱與衆同之則以爲附隨雖得之不以爲功據事
不盡理則以爲專必謙讓不爭則以爲易窮言不盡
則以爲懷隱盡說竭情則爲不知量言而不効則受
其怨責言而事効則以爲固當或利於上不利於下
或便於左不便於右或合於前而忤於後或應事當
理決疑定功超然獨見值所欲聞不害上下無妨左
右言立䇿成終無咎悔若此之事百不一遇其知之
所見萬不及一也且犯言致罪下之所難言也怫㫖
忤情上之所難聞也以難言之臣于難聞之主以萬
不及一之時求百不一遇之知此下情所以不上通
非但君臣而凡言百姓亦如之是乃仲尼所以憤嘆
予欲無言也三月光禄勲賈延爲御史大夫夏四月
天雨血山陽湖陵廣三丈長五丈大者如錢小者如
麻子京房易傳曰佞人禄功臣戮厥妖天雨血上欲
封董賢乃下詔曰孫寵息夫躬本因賢告東平王遂
封賢爲高安侯孫寵爲防陽侯躬爲宜陽侯右師譚
賜爵關内侯董賢字聖卿雲陽人少爲太子舍人美
顔自喜上即位見幸出則參乗入侍左右旬日之間
賞賜巨萬貴震朝廷上嘗與晝寢偏籍上䄂上欲起
賢未覺不欲動賢乃斷䄂而起又召賢女弟爲昭儀
及賢妻並旦夕侍左右賜賢父恭爵關内侯爲衞尉
賢妻父爲將作大匠爲賢起大第北闕下重殿洞門
土木之功窮極伎巧楹梁衣以錦繡下至賢家僮僕
皆受上賜及武庫禁兵尚方珍寳其選上等並在賢
家乗輿所服乃其副也乃至東園秘器珠𥜗玉㭱皆
以賜賢無不備者又令將作大匠爲賢起冡義陵傍
内爲便房剛栢題湊外爲徼道周亘數里門闕罦罳
甚盛詔書罷苑而以賜賢二千餘頃賢第新成無故
門自壞又上乳母王阿聖亦多受恩賜及武庫兵器
執金吾東海母丘隆諫曰春秋之義家不藏甲所以
抑臣威損私力也不以本藏給無用不以民力供浮
費所以别公私示正路也賢等便僻弄臣恩私微妾
陛下以天下公用給其私門舉國威器供其家備民
力分於弄臣武兵護其微妾非所以正四方也孔子
曰奚取於三家之堂臣請收還武庫上不悅諌議大
夫鮑宣上書曰今朝廷無耆艾之臣厚外親小僮及
勲賢等皆在公門省戶陛下欲以共承天地安海内
甚難今國家空虚用度不足賊盗並起吏爲殘虐歳
增於前民凡有七亡水旱爲災一亡也縣官重賦二
亡也貪吏取受三亡也豪強大姓蚕食無厭四亡也
苛吏徭役農桑失時五亡也部落鳴鼓男女遮列六
亡也賊盜刼掠七亡也七亡尚可又有七死酷吏歐
殺一死也治獄深刻二死也冤䧟無罪三死也盜賊
橫殺四死也怨仇相殘五死也歲惡饑饉六死也時
氣疾病七死也民有七亡而無一得欲望國富誠難
民有七死而無一生欲望刑措誠難陛下不能安之
民將安歸乎奈何獨私外親與董賢夫官爵非陛下
之官爵乃天下之官爵陛下取非其官官非其人而
欲望天悅民服豈不難哉孫寵息夫躬辨足以移衆
權足以獨立姦人之雄宜時罷退外親㓜童未精通
經術者宜就師傅急徴故大司馬傅喜使領外戚故
大司空何武故丞相孔光故將軍彭宣可任以政龔
勝爲司直郡國皆愼選舉三輔委輸大官不敢爲姦
可大任委也陛下前以小過退武等海内失望陛下
尚能容無功德者甚衆不能忍武等邪治天下者當
用天下之心不得自專快意而巳上之皇天見譴下
之衆元怨恨次有諫諍之臣陛下雖欲自薄而厚惡
臣天地不聽也上以鮑子都名儒遂優容之深納其
言後徵武等爲三公拜宣爲司隸校尉後丞相光行
園陵行馳道中宣出逢之使吏拘止丞相吏沒入其
車馬宣坐摧辱宰相事下御史至司隸欲召捕宣從
事閉門不内宣以拒使者不敬下廷尉博士弟子濟
南王咸等舉幡太學下曰欲救鮑司隸者立此幡下
會者千餘人守闕上書遂免宣抵罪減死一等旣免
乃適上黨以爲其地宜畜牧少強豪因家焉息夫躬
上言災異屢發法爲兵恐有非常之變可遣大將軍
行邊勒武備斬一郡守以威四夷用以厭異上然之
以問丞相嘉嘉曰臣聞動民以行不以言應天以實
不以文下民細微猶不可詐上天神明而可欺哉辯
士見一端而妄措意謀動干戈設爲權變非應天之
道也夫議政者苦其謟䛕傾險辯慧深刻也謟䛕則
主德毀傾險則下怨恨慧辯則破正道深刻則傷恩
惠惟陛下深察之上不聽遂欲出兵會董賢沮躬議
以爲不可上乃免躬官就國未有第舍寄居丘亭姦
人數守之躬恐毎立亭中祝盗人有告躬祝詛上者
逮躬繫獄仰天大呼因僵地絕咽而死躬母聖棄市
家屬徙合浦四月山陽方與女子田母臺懷子先未
生三月兒啼腹中及生不舉藏之陌上三日人過聞
啼聲母掘出收養之是時豫章男子化爲女人嫁爲
婦生一子本志以爲陽變爲隂上變爲下生一子將
復一世乃絕也夏六月尊帝太后爲皇太后秋八月
恭皇后園北闕災
元壽元年春正月辛卯日有蝕之赦天下丁巳帝皇
太后傅氏崩三月丞相王嘉下獄死初廷尉梁相疑
東平王獄有誣辭奏請傳詣長安更下公卿議尚書
令鞠譚僕射宗伯鳳以爲可許上怒三人皆免嘉薦
相明習治獄持平深重譚頗知文雅鳳經明行修臣
竊爲朝廷惜此三人上以此非嘉後二十餘日上益
封董賢二千戶因下詔曰公卿朕即位巳來寢疾未
平反逆之謀相連不絕賊亂之臣近侍帷幄前東平
王雲呪詛朕躬嘉上言王者代天爵人尤宜愼之裂
地而封不得其宜感動隂陽以致災異今陛下體久
不平臣所以内懼也孝經云天子有爭臣七人雖無
道不失其天下臣謹封上詔書不敢露見臣非敢愛
死而不盡法恐天下聞之故不敢自殺上怒召嘉詣
尚書責問以相等前坐不盡忠外附諸侯操持兩心
倍人臣之義君位　公以分明善惡爲職而稱舉
相等迷國罔上近自君始謂逺者事下將軍中朝者
皆劾嘉迷國罔上不道光禄大夫龔勝獨以爲嘉坐
薦相等罪微薄不應以迷國罔上不道不可以示天
下遂使謁者召嘉詣廷尉詔獄使者到掾吏涕泣和
藥進嘉嘉引藥盃擊地曰丞相備位三公奉職負國
當伏刑都市以示萬姓豈小兒女也何爲咀藥而死
嘉遂詣廷尉使吏侵掠嘉責之曰君由當有以負國
入獄不虚嘉喟然仰天歎曰幸得充位宰相不能進
賢退不肖以此負國死有餘責吏問賢不肖之名曰
賢是孔光何武不肖是董賢父子遂不食歐血死元
始中追録忠臣封嘉子崇爲新甫侯謚嘉曰忠侯夏
御史大夫賈延免五月乙卯光禄大夫孔光爲御史
大夫秋七月光爲丞相何武爲御史大夫由王嘉之
舉也光與武奏言迭毀之次當以時定臣請與羣臣
雜議於是光禄勲彭宣博士左丞等五十三人皆以
祖宗巳下立五廟而迭毀後雖有賢君猶不得與祖
宗並列子孫雖欲褒而立之鬼神不饗也孝武帝雖
有功烈親盡宜毁王舜劉歆議曰臣聞昔周宣北伐
玁狁詩頌其功齊桓南伐楚北伐山戎春秋美之及
漢興中國雖平猶有四夷之患其爲害久矣非一世
之漸也孝武皇帝愍中國罷勞無安寧之時乃南伐
百越起七郡之師北攘匈奴降十萬之衆置吾屬國
起朔方以奪其肥饒之地東伐朝鮮起玄莬樂浪以
斷匈奴之左臂西伐大宛并三十六國起燉煌酒泉
張掖斷匈奴之右臂單于孤特逺遁漢北四方無事
却地遂境起十餘郡功業旣定乃封丞相爲富民侯
以大安天下富貴百姓規模可見招集天下賢俊與
協心同謀興制度改正朔易服色立天地之祀建封
禪殊官號存周後定諸侯永無逆爭之心至今累代
頼之單于守藩百蠻率服萬世中興之功未之有也
高祖建大業爲太祖孝文德至厚爲太宗孝武皇帝
功至著爲世宗此孝宣所以發德音也禮記王制及
春秋穀梁傳天子七廟諸侯五廟大夫三廟天子七
日而殯諸侯五大夫三天子七月而葬諸侯五月大
夫三月此喪事尊卑之序也與廟數相應又曰天子
三昭三穆與太祖之廟而七諸侯二昭二穆與太祖
之廟而五是故德厚者流尊德薄者流卑左氏傳曰
名位不同禮亦異數自上巳下降殺以兩而巳七廟
者其正法數可常者宗不在此數中宗變也苟有功
德則宗不可預爲設數故於殷太甲爲太宗大戊爲
中宗武丁爲高宗周公爲無逸之戒舉殷三宗以戒
成王由是言之宗無常數然則所以勸帝者之功德
博矣以七廟言之孝武帝未宜毀以所宗言之則不
可謂無功德禮記曰功施於民則祀之以勞定國則
祀之能救民患則祀之竊以孝武皇帝功德皆兼而
有焉凡此在於異姓猶祀之况於先祖或說天子五
廟而無其文說中宗髙宗者宗其道而毀其廟名與
實異非尊賢貴功之道也詩云蔽芾甘棠勿翦勿伐
思其人猶愛其樹况宗其道而毀其廟乎迭毀之道
自有常法無功異德固以親䟽相推及至祖宗之序
多少之數經傳無明文至尊至重難以疑文虚說定
也孝宣皇帝舉公卿之議用衆儒之謀旣以爲世宗
廟建之萬世宣布天下愚臣以爲孝武皇帝功烈如
彼孝宣皇帝崇立如此不宜毀上賢歆議而從之先
是歆爲光禄貴幸歆奏請立左傳毛詩逸禮古文尚
書諸儒咸不聽歆移書太常博士責讓之曰尚書左
氏皆古文舊書並藏於秘府徃者綴學之士不思廢
絕之闕信口說而背傳記是末師而非徃古至於國
家大事則幽冥莫知其原然猶𥙷殘守缺挾恐見破
之私意而忘從善服義之公心或懐妬嫉不考情實
雷同相從隨聲是非豈不哀哉此數家之事皆先帝
所親論今上所考視其爲古文舊書皆有明驗内外
相應豈苟而巳哉夫禮失求之野古文不猶愈於野
乎與其過而廢之寜若過而立之必若專巳守殘黨
同門妬道眞違明詔失聖意以䧟於文吏之議甚爲
二三君子不取也諸儒咸怨恨而光禄大夫龔勝以
歆移書乞骸大司農師丹奏歆非毀先帝所立變亂
舊章遂不得立八月御史大夫何武免前將軍光禄
大夫彭宣爲御史大夫上舅大司馬丁明免明素重
王嘉以其死而憐之故廢董賢爲大司馬衛將軍年
二十二雖爲三公仍給事中領尚書賢私過孔光光
衣冠而出門外待之望見賢車乃却入賢至中門光
又退入閣賢下車光乃出拜迎送甚卑恭上聞之嘉
拜光二子爲諫議大夫常侍賢由此權與人主侔上
置酒與賢父子親屬宴飲上放酒從容顧賢而笑曰
吾欲法堯禪舜如何侍中王閎平阿侯之子諫曰成
王戲以桐葉封弟叔虞於晉周公入賀曰天子無戲
言夫天下者高帝之天下非陛下之天下陛下以藩
王入嗣孝成皇帝後當奉宗廟傳於子孫無窮漢帝
制位統業至重不宜數有戯言上黙然不悅左右皆
恐於是遣閎出歸郞署二十日長樂宮深爲閎謝又
御史大夫彭宣上封事言安國危繼嗣事上覺悟召
閎遂上書諫曰臣聞王者立三公法三光立九卿以
法天明君臣之義當得賢人易曰鼎折足覆公餗喻
三公非其人也書曰元首明哉股肱良哉以天地昔
孝文皇帝幸鄧通不過中大夫孝武皇帝幸韓嫣賞
賜而巳皆不在大位公孫弘以布被修德擢備宰相
巧言令色君子不責昔成湯拔伊尹於鼎爼文王招
呂尚於釣濵武丁顯傅說於版築桓公舉寗戚於擊
角皆以立覇王之功騰茂績於無窮豈以利耳悅目
爲得意哉今大司馬衞將高安侯董賢累世無功於
漢朝又無肺腑之連復無名迹高行以矯世昇擢數
年列備鼎足典衞禁兵主曆天文無功封爵父子兄
弟橫䝉㧞擢賞賜空竭帑藏萬民諠譁偶言道路誠
不當天心也昔褒神蚖變化爲人實生褒姒亂周國
恐陛下有過失之譏賢有小人不知進退之禍非所
以建卓爾垂法後世陛下採蒭蕘賢負薪冀有益於
毫釐言雖不從多門年少志強卒爲賢恕之
二年春正月匈奴烏孫留珠單于烏孫太昆彌伊秩
靡來朝伊秩靡即公主之外孫也單于之將朝也上
書自請時上有疾左右咸言匈奴來朝中國輙有大
故上由是難之以問公卿亦以爲虚費府庫可且勿
許單于使辭去未發黃門郞楊雄上書諫曰六經之
治貴於未亂兵家之勝貴於未戰今單于上書求朝
而國家不許臣以爲匈奴從此隙矣北狄之地五帝
所不能臣三王所不能制以秦始皇之彊蒙恬之威
帶甲數百萬而不敢闚西河漢以高祖之威靈四十
萬衆困於平城孝文時侵暴北邊烽火通於甘泉京
師大骸發三將軍屯細柳棘門覇上以備之孝武即
位設馬邑之權欲誘匈奴覺而去徒費財勞師其後
深惟社稷之計規恢萬世之基乃大興師數十萬連
兵十餘年於是浮西河絕大漠破顚顔襲單于王庭
窮極其地封狼居山禪於姑衍以臨澣海虜名王貴
人以百數自是之後匈奴震怖遂求和親然而未肯
稱臣夫前世豈樂傾無量之費役無罪之人快心於
沙漠之北哉以爲不一勞者不久逸不蹔費者不永
寧是以忍百萬之師以投餓虎之口殫運府庫之財
塡棄盧山之壑而不悔至宣皇之𥘉而虜尚有桀心
欲掠烏孫侵公主發五將之師十五萬騎獵其南長
羅侯以烏孫五萬騎震其西時鮮有所獲徒奮揚威
武明漢兵若雷風耳故北狄不伏中國不得高枕也
其後匈奴内亂五單于爭立日逐呼韓擕國歸化扶
服稱臣然尚羇糜之不能專制自此之後欲朝者不
拒不朝者不強故未服之時勞師逺攻傾國殫貨伏
尸流血陂堅敗敵如彼之難也旣伏之後慰籍撫循
交接賂遺威儀俯仰如此之備也徃時嘗屠大宛之
城蹈烏桓之壁探姑繒之壘藉蕩姐之場倒鮮卑之
旃推南越之旗近不過旬月之役遠不離三時之勞
故巳犂其庭掃其廬立郡縣處之雲徹席卷後無餘
災唯北狄不然眞中國之仇也三垂比之懸矣今單
于欵心歸義此乃上世之遺莢也神靈之所相望奈
何距以來厭之辭疏以無日之期消徃日之恩開將
來之隙使自絕於漢終無北面之心威之不可喻之
不能焉得不憂乎夫伯牛勤之一朝失之費十而愛
一臣竊爲國不安也上乃召還匈奴使而許之賜雄
帛五十疋黃金十斤雄爲人博學有大志性清淨少
嗜慾簡易倜儻口不能劇譚黙而沉思居貧或無擔
石之儲晏如也非其義雖富貴不事也給事黃門郞
與王莽董賢同位時莽賢所薦莫不抜擢而雄三世
不徙官其淡榮寵如此時人皆忽之唯劉歆范逡以
禮敬之沛國譚桓甚重之鉅鹿侯芭師事之雄好賦
頌又似司馬相如晚節以爲無益而輟止乃依易著
太玄經其文五十萬筮之以三十筴關之以休咎播
之以人事義合五經而辭解剥玄體十一篇復爲章
句又著法言十四篇欲以象論語劉歆甞問桓譚曰
雄之文能傳乎譚曰必傳顧君與我不見也人情貴
逺忽近見雄容貌爵位不能動人則輕其文若後世
遇明識君子當度越諸子二月單于昆彌歸夏四月
日有蝕之五月正三公官各分職丞相孔光爲大司
徒御史大夫彭宣爲大司空封長安侯六月戊午帝
崩于未央宮時王莽以侯在第太后召之備佐䘮事
莽白太后收大司馬董賢印綬賢與妻皆自殺夜葬
莽疑其詐死發其棺至獄視之因埋獄中賢故吏沛
朱詡自劾去大司馬掾收賢尸莽怒以他事殺之賢
家屬徙合浦斥賣董氏財物凡三十五萬太后詔公
卿舉可爲大司馬者時群臣皆舉莽前將軍何武與
後將軍公孫禄謀曰徃孝昭之世外戚持權幾危社
稷今不宜置異姓大臣持權親踈相錯爲國計不便
於是禄舉武可大司馬武亦舉禄莽諷有司更相劾
奏互相舉皆免就國大司馬彭宣見莽專權乞骸莽
白太后免宣就國莽恨宣求退故不賜安車與金八
月王崇爲大司空徵立中山王衍元帝庶孫中山孝
王子是也是爲孝平帝九月壬辰皇帝葬義陵
讃曰本紀稱孝哀自爲藩王及太子文辭博敏㓜有
令聞雅性不好聲色時覽卞射武戯覩孝成之世禄
去公室權柄外移是故臨朝務攬主威以則武宣然
董賢用事大臣誅傷有覆餗棟撓之凶自初即位有
痿痺之疾末年寖劇享國不永亂臣乗間豈不哀哉
世主覽此足以見成敗之基收后族之權清儉愛民
可垂統也

