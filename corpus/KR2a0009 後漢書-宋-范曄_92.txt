八十七
　　宋　　宣　　城　　太　　守范　煜撰
　　唐　　章　　懷　　太　　子　　賢注
　杜欒劉李劉謝列傳第四十七
　　杜根傳
杜根字伯堅潁川定陵人也父安字伯夷少有志節年
十三入太學號竒童京師貴戚慕其名或遺之書安不
發悉壁藏之及後捕案貴戚賔客安開壁出書印封如
故竟不離其患時人貴之(離被/也)位至巴郡太守政甚有
聲根性方實好絞直(絞急/也)永初元年舉孝亷為郎中時
和熹鄧后臨朝權在外戚根以安帝年長宜親政事乃
與同時郎上書直諫太后大怒收執根等令盛以縑嚢
於殿上撲殺之執法者以根知名私語行事人使不加
力既而載出城外根得蘇太后使人檢視根遂詐死三
日目中生蛆因得逃竄為宜城山中酒家保(宜城縣故/城在今㐮)
(州率道縣南其地出美酒廣雅云/保使也言為人傭力保任而使也)積十五年酒家知其
賢厚敬待之及鄧氏誅左右皆言根等之忠帝謂根已
死乃下詔布告天下錄其子孫根方歸鄉里徴詣公車
拜侍御史初平原郡吏成翊世亦諫太后歸政坐抵罪
與根俱徵擢為尚書郎並見納用或問根曰往者遇禍
天下同義知故不少何至自苦如此根曰周旋民間非
絶跡之處邂逅發露禍及知親故不為也順帝時稍遷
濟隂太守去官還家年七十八卒翊世字季明少好學
深明道術延光中中常侍樊豐帝乳母王聖共譖皇太
子廢為濟隂王翊世連上書訟之又言樊豐王聖誣罔
之狀帝既不從而豐等䧟以重罪下獄當死有詔免官
歸本郡及濟隂王立是為順帝司空張晧辟之晧以翊
世前訟太子之廢薦為議郎翊世自以其功不顯恥於
受位自劾歸三公比辟不應(比猶/頻也)尚書僕射虞詡雅重
之欲引與共参朝政乃上書薦之徵拜議郎後尚書令
左雄僕射郭䖍復舉為尚書在朝正色百僚敬之
　　欒巴傳
欒巴字叔元魏郡内黄人也(神仙傳云巴蜀郡人也/少而學道不脩俗事)好
道順帝世以宦者給事掖庭補黄門令非其好也性質
直學覽經典雖在中官不與諸常侍交接後陽氣通暢
白上乞退擢拜郎中四遷桂陽太守以郡處南垂不閑
典訓為吏人定婚姻喪紀之禮興立校學以奬進之(○/劉)
(攽曰立校學案/文當作學校)雖幹吏卑末皆課令習讀程試殿最随
能升授(幹府吏之類也晉令諸郡國不滿五千以/下置幹吏二人郡縣皆有幹幹猶主也)政事
明察視事七年以病乞骸骨荆州刺史李固薦巴治迹
徴拜議郎守光祿大夫與杜喬周舉等八人徇行州郡
巴使徐州還再遷豫章太守郡土多山川鬼怪小人常
破貲産以祈禱巴素有道術能役鬼神乃悉毁壞房祀
剪理姦誣(房謂為房/堂而祀者)於是祅異自消百姓始頗為懼終
皆安之(神仙傳曰時廬山廟有神於帳中與人言語飲/酒投杯能令官亭湖中分風船行者舉帆相逢)
(巴未到十數日廟中神不復作聲郡中常患黄父/鬼為百姓害巴到皆不知所在郡内無復疾疫也)遷沛
相所在有績徴拜尚書(神仙傳曰巴為尚書正朝大㑹/巴獨後到又飲酒西南噀之有)
(司奏巴不敬有詔問巴巴頓首謝曰臣本縣成都市失/火臣故因酒為雨以㓕火臣不敢不敬詔即以驛書問)
(成都成都答言正旦大失火食時有雨從東北來火乃/息雨皆酒臭後忽一旦大風天霧晦暝對坐皆不相見)
(失巴所在尋問之云其/日還成都與親故别也)㑹帝崩營起憲陵陵左右或有
小人墳冢主者欲有所侵毁巴連上書苦諫時梁太后
臨朝詔詰巴曰大行皇帝晏駕有日卜擇陵園務從省
約塋域所極裁二十頃而巴虛言主者壞人冢墓事既
非實寢不報下巴猶固遂其愚復上誹謗茍肆狂瞽益
不可長巴坐下獄抵罪禁錮還家二十餘年靈帝即位
大將軍竇武太傅陳蕃輔政徴拜議郎蕃武被誅巴以
其黨復讁為永昌太守以功自劾(○劉攽曰案功不可/以自劾當是無功自)
(劾少一/無字)辭病不行上書極諫理陳竇之寃帝怒下詔切
責收付廷尉巴自殺子賀官至雲中太守
　　劉陶傳
劉陶字子竒一名偉潁川潁隂人濟北貞王勃之後陶
為人居簡不脩小節所與交友必也同志好尚或殊富
貴不求合情趣茍同貧賤不易意同宗劉愷以雅德知
名獨深器陶時大將軍梁冀專朝而桓帝無子連嵗荒
饑災異數見陶時游太學乃上疏陳事曰臣聞人非天
地無以為生天地非人無以為靈(書曰惟天地萬物父/母惟人萬物之靈也)
是故帝非人不立人非帝不寧夫天之與帝帝之與人
猶頭之與足相湏而行也伏惟陛下年隆德茂中天稱
號(中天謂天/之中也)襲常存之慶循不易之制目不視鳴條之
事耳不聞檀車之聲(鳴條地名在安邑之西尚書曰伊/尹相湯伐桀遂與桀戰于鳴條之)
(野檀車兵車也詩曰檀車嘽嘽四牡/痯痯征夫不逺嘽音昌善反痯音管)天災不有痛於肌
膚震食不即損於聖體故蔑三光之謬輕上天之怒伏
念髙祖之起始自布衣(高祖日吾以布衣提/三尺劍以取天下)拾暴秦之
敝追亡周之鹿(前書蒯通曰秦失其鹿天下共/逐之音義云以鹿喻帝位也)合散扶
傷克成帝業功既顯矣勤亦至矣流福遺祚至於陛下
陛下既不能増明烈考之軌而忽高祖之勤妄假利器
委授國柄使羣醜刑隸芟刈小民雕敝諸夏虐流遠近
(利器謂權也周禮太宰以八柄詔王馭羣臣/謂爵祿與置生奪廢誅也刑隸謂閹人也)故天降衆
異以戒陛下陛下不悟而競令虎豹窟於麑場豺狼乳
於春囿(鹿子曰麑/乳産也)斯豈唐咨禹稷益典朕虞議物賦土
蒸民之意哉又令牧守長吏(○劉攽曰案/文令當作今)上下交競封
豕長蛇蠶食天下貨殖者為窮寃之魂貧餒者作飢寒
之鬼高門獲東觀之辜豐室羅妖叛之罪(説苑曰孔子/為魯司㓂七)
(日而誅少正邜/於東觀之下也)死者悲於窀穸生者戚於朝野(杜元凱/注左傳)
(曰窀厚也穸夜也/厚夜猶長夜也)是愚臣所為咨嗟長懷歎息者也且
秦之將亡正諫者誅諛進者賞(前書賈山上書曰秦始/皇進諛謟之人殺直諫)
(之士/也)嘉言結於忠舌國命出於䜛口擅閻樂於咸陽授
趙高以車府(趙高為車府令與壻咸陽令/閻樂謀殺胡亥事見史記也)權去已而不
知威離身而不顧古今一揆成敗同埶願陛下遠覽強
秦之傾近察哀平之變得失昭然禍福可見臣又聞危
非仁不扶亂非智不救故武丁得傅説以消鼎雉之災
(武丁殷王高宗也尚書曰高宗得傅説為相殷復興焉/高宗時有雉登鼎耳而雊武丁懼而脩德位以永寧)
周宣用申甫以濟夷厲之荒(申伯仲山甫周宣王之臣/也詩曰惟申及甫惟周之)
(翰史記曰周孝王之子爕是為夷王夷/王崩子厲王胡立行暴虐死于彘也)竊見故冀州刺
史南陽朱穆前烏桓校尉臣同郡李膺皆履正清平貞
高絶俗穆前在冀州奉憲操平摧破姦黨掃清萬里膺
歴典牧守正身率下及掌戎馬威揚朔北斯實中興之
良佐國家之柱臣也宜還本朝挟輔王室上齊七燿下
鎮萬國臣敢吐不時之義於諱言之朝(不時謂不合於/時也諱言謂拒)
(諫/也)猶冰霜見日必至消滅臣始悲天下之可悲今天下
亦悲臣之愚惑也書奏不省時有上書言人以貨輕錢
薄故致貧困宜改鑄大錢事下四府羣僚及太學能言
之士陶上議曰聖王承天制物與人行止建功則衆悦
其事興戎而師樂其旅是故靈臺有子來之人武旅有
鳬藻之士(詩大雅曰經始靈臺經之營之不日成之經/始勿亟庻人子來武旅周武王之旅鳬得水)
(藻言喜/悦也)皆舉合時宜動順人道也臣伏讀鑄錢之詔平
輕重之議訪覃幽微不遺窮賤是以藿食之人謬延逮
及(説苑曰有東郭祖朝者上書於晉獻公曰願請聞國/家之計獻公使人告之曰肉食者已慮之矣藿食者)
(尚何預焉祖廟曰肉食者一旦失計於廟堂之上若臣/等藿食寕得無肝膽塗地於中原之野其禍亦及臣之)
(身安得無預/國家之計乎)蓋以為當今之憂不在於貨在乎民飢夫
生養之道先食後民(○劉攽曰案/文民當作貨)是以先王觀象育物
敬授民時(象天象也尚書曰欽/若昊天敬授人時)使男不逋畝女不下機
故君臣之道行王路之教通由是言之食者乃有國之
所寳生民之至貴也竊見比年已來良苖盡於蝗螟之
口杼柚空於公私之求(詩曰小東大/東杼柚其空)所急朝夕之餐所
患靡盬之事豈謂錢貨之厚薄銖兩之輕重哉就使當
今沙礫化為南金瓦石變為和玉(詩曰大路南金和/玉卞和之玉也)使
百姓渇無所飲飢無所食雖皇義之純德唐虞之文明
猶不能以保蕭牆之内也蓋民可百年無貨不可一朝
有飢故食為至急也議者不逹農殖之本多言鑄冶之
便或欲因縁行詐以賈國利國利將盡取者爭競造鑄
之端於是乎生蓋萬人鑄之一人奪之猶不能給况今
一人鑄之則萬人奪之乎雖以隂陽為炭萬物為銅(賈/誼)
(之/言)役不食之民使不飢之士猶不能足無厭之求也夫
欲民殷財阜要在止役禁奪則百姓不勞而足陛下聖
德愍海内之憂戚傷天下之艱難欲鑄錢齊貨以救其
敝此猶養魚沸鼎之中棲鳥烈火之上水木本魚鳥之
所生也用之不時必至燋爛願陛下寛鍥薄之禁後冶
鑄之議(鍥刻也音/口結反)聽民庶之謡吟問路叟之所憂(列子/曰堯)
(理天下五十年不知天下理亂堯乃㣲服遊於康衢兒/童謡曰立我蒸民莫不爾極不識不知順帝之則説苑)
(曰孔子行遊中路聞哭者聲其音甚悲孔子避車而問/之曰夫子非有喪也何哭之悲虞丘子對曰吾有三失)
(吾少好學周徧天下還後吾親亡是一失也事君驕奢/不遂是二失也厚交友而後絶是三失也○劉攽曰注)
(文莫不爾極案/文不當作非)瞰三光之文耀視山河之分流(三光日/月星也)
(分謂山流謂河言日月有讁食之災星晨有錯/行之變故視其文耀也山崩川竭皆亡之徵也)天下之
心國家大事餐然皆見無有遺惑者矣臣嘗誦詩至於
鴻鴈于野之勞哀勤百堵之事每喟爾長懷中篇而歎
(詩小雅鴻鴈之篇曰鴻鴈于飛肅肅其羽之子于征劬/勞于野鴻鴈于飛集于中澤之子于垣百堵皆作鄭元)
(注云壞滅之國徵人起屋舍築/牆壁百堵同時而起言趨事也)近聽征夫飢勞之聲甚
於斯歌是以追悟匹婦吟魯之憂始於此乎(列女傳曰/魯漆室邑)
(之女過時未適人當穆公之時君老太子㓜女倚柱而/啼傍人聞之心莫不惨惨者鄰婦從之遊謂曰何哭之)
(悲子欲嫁乎吾為子求偶漆室女曰嗟乎始吾以子為/知今反無識也豈為嫁之故不樂而悲哉吾憂魯君老)
(而太子/少也)見白駒之意屏營傍徨不能監寐(詩曰皎皎白/駒食我場苖)
(縶之維之以永今朝白駒/喻賢人也監寐猶寤寐也)伏念當今地廣而不得耕民
衆而無所食羣小競起進秉國之位鷹揚天下鳥鈔求
飽吞肌及骨並噬無厭誠恐卒有役夫窮匠起於板築
之間(役夫謂陳渉起蘄也窮匠謂/驪山之徒也並見史記也)投斤攘臂登高遠呼
使愁怨之民嚮應雲合八方分崩中夏魚潰(公羊傳曰/其言梁亡)
(何魚爛而亡也何休曰/魚爛從中發潰爛也)雖方尺之錢何能有救其危猶
舉函牛之鼎絓纎枯之末(函牛之鼎謂大鼎也淮南子/曰函牛之鼎沸則蛾不得置)
(其一足焉絓掛/也音胡賈反)詩人所以眷然顧之澘焉出涕者也(詩/小)
(雅大東之文也澘涕下貌/鄭𤣥注云傷今不如古也)臣東野狂闇不逹大義縁廣
及之時對過所問知必以身脂鼎鑊為天下笑帝竟不
鑄錢後陶舉孝亷除順陽長縣多姦猾陶到官宣募吏
民有氣力勇猛能以死易生者不拘亡命姦臧於是剽
輕劍客之徒過晏等十餘人(過姓也過國/之後見左傳)皆來應募陶
責其先過要以後效使各結所厚少年得數百人皆嚴
兵待命於是覆案姦軌所發若神以病免吏民思而歌
之曰邑然不樂思我劉君何時復來安此下民陶明尚
書春秋為之訓詁推三家尚書(三家謂夏侯建夏/侯勝歐陽和伯也)及古
文是正文字三百餘事名曰中文尚書頃之拜侍御史
靈帝宿聞其名數引納之時鉅鹿張角偽託大道妖惑
小民陶與奉車都尉樂松議郎袁貢連名上疏言之曰
聖王以天下耳目為視聽故能無不聞見今張角支黨
不可勝計前司徒楊賜奏下詔書切勑州郡䕶送流民
㑹賜去位不復捕錄雖㑹赦令而謀不觧散四方私言
云角等竊入京師覘視朝政鳥聲獸心私共嗚呼州郡
忌諱不欲聞之但更相告語莫肯公文宜下明詔重募
角等賞以國土有敢回避與之同罪帝殊不悟方詔陶
次第春秋條例明年張角反亂海内鼎沸帝思陶言封
中陵鄉侯三遷尚書令以所舉將為尚書難與齊列乞
從冗散拜侍中以數切諌為權臣所憚徙為京兆尹到
職當出脩宫錢直千萬(時拜職名當出買官/之錢謂之脩宫錢也)陶既清貧
而恥以錢買職稱疾不聼政帝宿重陶才原其罪徵拜
諫議大夫是時天下日危寇賊方熾陶憂致崩亂復上
疏曰臣聞事之急者不能安言心之痛者不能緩聲竊
見天下前遇張角之亂後遭邉章之宼每聞羽書告急
之聲心灼内熱四體驚竦今西羌逆類私署將帥皆多
叚頴時吏曉習戰陳識知山川變詐萬端臣常懼其輕
出河東馮翊鈔西軍之後東之函谷據阸高望今果已
攻河東恐遂轉更豕突上京如是則南道斷絶車騎之
軍孤立(時湟中義從胡北宫伯玉等叛遣/左車騎將軍皇甫嵩討之不尅也)關東破膽四
方動揺威之不來叫之不應雖有田單陳平之䇿計無
所用臣前驛馬上便宜急絶諸郡賦調冀尚可安事付
主者留連至今莫肯求問今三郡之民皆以奔亡南出
武關北徙壺谷(三郡河東馮翊京兆也壺/谷壺關之谷在上黨也)冰駭風散唯
恐在後今其存者尚十三四軍吏士民悲愁相守民有
百走退死之心而無一前鬭生之計西宼浸前去營咫
尺胡騎分布已至諸陵將軍張温天性精勇而主者旦
夕廹促軍無後殿假令失利其敗不救臣自知言數見
厭而言不自裁者以為國安則臣蒙其慶國危則臣亦
先亡也謹復陳當今要急八事乞湏臾之間深垂納省
其八事大較言天下大亂皆由宦官宦官事急共䜛陶
曰前張角事發詔書示以威恩自此以來各各改悔今
者四方安静而陶疾害聖政專言妖孽州郡不上陶何
縁知疑陶與賊通情於是收陶下黄門北寺獄掠按日
急陶自知必死對使者曰朝廷前封臣云何今反受邪
譖恨不與伊吕同疇而以三仁為軰(論語曰殷有三仁/焉㣲子去之箕子)
(為之奴比/干諫而死)遂閉氣而死天下莫不痛之陶著書數十萬
言又作七曜論匡老子反韓非復孟軻及上書言當世
便事條教賦奏書記辯疑凡百餘篇時司徒東海陳耽
亦以非罪與陶俱死耽以忠正稱歴位三司光和五年
詔公卿以謡言舉刺史二千石為民蠧害者(謡言謂聼/百姓風謡)
(善惡而黜/陟之也)時太尉許戫司空張濟承望内官受取貨賂
其宦者子弟賔客雖貪汙穢濁皆不敢問而虚糺邉遠
小郡清脩有惠化者二十六人吏人詣闕陳訴耽與議
郎曹操上言公卿所舉率黨其私所謂放䲭梟而囚鸞
鳳其言忠切帝以譲戫濟由是諸坐謡言徵者悉拜議
郎宦官怨之遂誣䧟耽死獄中
　　李雲傳
李雲字行祖甘陵人也性好學善隂陽初舉孝亷再遷
白馬令桓帝延熹二年誅大將軍梁冀而中常侍單超
等五人皆以誅冀功並封列侯專權選舉又立掖庭民
女亳氏為皇后數月間后家封者四人賞賜巨萬(時封/后兄)
(康為比陽侯弟統昆陽侯統從/兄㑹安陽侯統弟秉為濟陽侯)是時地數震裂衆災頻
降雲素剛憂國將危心不能忍乃露布上書移副三府
(露布謂不封之也并/以副本上三公府也)曰臣聞皇后天下母徳配坤靈得
其人則五氏來備不得其人則地動揺宫(史記曰庶徵/曰雨曰暘曰)
(燠曰風曰寒五者來備各以其序庻草繁廡是與氏/古字通耳春秋漢含孳曰女主盛臣制命則地動)比
年災異可謂多矣皇天之戒可謂至矣高祖受命至今
三百六十四嵗君期一周當有黄精代見姓陳項虞田
許氏不可令此人居太尉太傅典兵之官(黄精謂魏氏/將興陳項虞)
(田並舜之後舜土/德亦尚黄故忌也)舉厝至重不可不慎班功行賞宜應
其實梁冀雖持權專擅虐流天下今以罪行誅猶召家
臣搤殺之耳而猥封謀臣萬户以上高祖聞之得無見
非西北列將得無觧體(列將謂皇甫/規段頴等)孔子曰帝者諦也
(春秋運斗樞曰五帝脩名立功脩德成化統調隂陽招/類使神故稱帝帝之諦言也鄭𤣥注云審諦於物也○)
(劉攽曰注帝之諦言也/案文言當在諦字上)今官位錯亂小人諂進財貨公
行政化日損尺一拜用不經御省(尺一之板謂詔/䇿也見漢官儀)是帝
欲不諦乎帝得奏震怒下有司逮雲詔尚書都䕶劒㦸
送黄門北寺獄使中常侍管霸與御史廷尉雜考之時
𢎞農五官掾杜衆傷雲以忠諫獲罪上書願與雲同日
死帝愈怒遂并下廷尉大鴻臚陳蕃上疏救雲曰李雲
所言雖不識禁忌干上逆旨其意歸於忠國而已昔高
祖忍周昌不諱之諫成帝赦朱雲腰領之誅(周昌觧見/陳忠傳朱)
(雲上書曰臣願賜尚方斬馬劍斷佞臣一人以厲其餘/上問誰也對曰安昌侯張禹上大怒曰小臣居下訕上)
(廷辱師傅罪死不赦御史將雲去左將軍辛/慶忌以死争上意觧然後得已事並見前書)今日殺雲
臣恐剖心之譏復議於世矣(比干以死諫紂紂怒曰吾/聞聖人心有七竅乃剖比)
(干而觀其心/事見史記)故敢觸龍鱗冐昧以請(韓子曰夫龍之為/蟲也可狎而馴也)
(然喉下有逆鱗嬰之則殺人人/主有逆鱗説者嬰之則亦幾矣)太常楊秉洛陽市長沐
茂郎中上官資並上疏請雲帝恚甚有司奏以為大不
敬詔切責蕃秉免歸田里茂資貶秩二等時帝在濯龍
池管霸奏雲等事霸詭言曰李雲野澤愚儒杜衆郡中
小吏出於狂戇不足加罪帝謂霸曰帝欲不諦是何等
語而常侍欲原之邪顧使小黄門可其奏雲衆皆死獄
中後冀州刺史賈琮使行部過祠雲墓刻石表之
論曰禮有五諫諷為上(五諫謂諷諫順諫闚諫指諫䧟/諫也諷諫者知患禍之萌而諷)
(告也順諫者出辭遜順不逆君心也闚諫者視人君顔/色而諫也指諫者質指其事而諫也䧟諫者言國之害)
(忘生為君也/見大戴禮)若夫託物見情因文載旨使言之者無罪
聞之者足以自戒(卜商詩序/之文也)貴在於意逹言從理歸乎
正曷其絞訐摩上以衒沽成名哉(絞直也訐正/也沽賣之也)李雲草
茅之生不識失身之義(儀禮曰凡自稱於君宅在邦者/曰市井之臣在野則曰草茅之)
(臣庶人則曰刺草之臣易曰臣不密則失身○劉/攽曰注宅在邦者案儀禮文公宅者在邦此誤)遂乃
露布帝者班檄三公至於誅死而不顧斯豈古之狂也
(論語曰古之狂也直/今之狂也詐而已矣)夫未信而諫則以為謗己(論語曰/事君信)
(而後諫其君未/信則以為謗己)故説者識其難焉(韓非有/説難篇)
　　劉瑜傳
劉瑜字季節廣陵人也高祖父廣陵靖王父辯清河太
守(謝承書云父祥/為清河太守)瑜少好經學尤善圗䜟天文歴筭之
術州郡禮請不就延熹八年太尉楊秉舉賢良方正及
到京師上書陳事曰臣瑜自念東國鄙陋得以豐沛枝
𦙍被䝉復除不給卒伍故太尉楊秉知臣竊闚典籍猥
見顯舉誠冀臣愚直有補萬一而秉忠謨不遂命先朝
露臣在下土聽聞歌謡驕臣虐政之事遠近呼嗟之音
竊為辛楚泣血漣如幸得引錄備答聖問泄寫至情不
敢庸回(庸用也/回邪也)誠願陛下且以湏㬰之慮覽今往之事
人何為咨嗟天曷為動變蓋諸侯之位上法四七垂文
炳燿關之盛衰者也(四七二十八宿也諸侯為天子守/四方猶天之有二十八宿漢官儀)
(曰天子建侯/上法四七也)今中官邪孽比肩裂土皆競立𦙍嗣繼體
傳爵或乞子疎屬或買皃市道殆乖開國承家之義(易/曰)
(大君有命/開國承家)古者天子一娶九女(公羊傳曰諸侯一聘三/女天子一娶九女夏殷)
(制/也)娣姪有序河圖授嗣正在九房今女嬖令色充積閨
帷皆當盛其玩飾冗食空宫勞散精神生長六疾(左傳/曰天)
(有六氣滛生六疾六氣曰隂陽風雨晦明過則為災隂/滛寒疾陽滛熱疾風滛未疾雨滛腹疾晦滛惑疾明滛)
(心疾女隂物也而晦時滛/則生内熱惑蠱之疾也)此國之費也生之傷也且天
地之性隂陽正紀隔絶其道則水旱為并詩云五日為
期六日不詹(詩小雅曰終朝采藍不盈一䄡五日為期/六日不詹注云詹至也婦人過時而怨曠)
(期至五日而歸今六/日不至是以憂也)怨曠作歌仲尼所錄(謂仲尼刪/詩編錄也)況
從㓜至長幽藏殁身又常侍黄門亦廣妻娶怨毒之氣
結成妖𤯝行路之言官發畧人女取而復置轉相驚懼
孰不悉然無縁空生此謗鄒衍匹夫杞氏匹婦尚有城
崩霜隕之異況乃羣軰咨怨能無感乎(淮南子曰鄒衍/事燕恵王盡忠)
(左右譖之王繫之仰天而哭五月天為之下霜列女傳/曰齊人杞梁襲莒戰死其妻無所歸乃就夫尸於城下)
(而哭之七/日城崩也)昔秦作阿房國多刑人今第舍増多窮極竒
巧掘山攻石不避時令(禮記月令曰孟夏之月無有/壞墮無起土功無發大衆也)促
以嚴刑威以法正(○劉攽曰案/文當作正法)民無罪而覆入之民有
田而覆奪之州郡官府各自考事姦情賕賂皆為吏餌
民愁鬱結起入賊黨官輒興兵誅討其罪貧困之民或
有賣其首級以要酬賞父兄相代殘身妻孥相視分裂
窮之如彼伐之如此豈不痛哉又陛下以北辰之尊神
器之寳而㣲行近習之家私幸宦官之舍(近習謂親/近狎者)賔
客市買熏灼道路因此暴縱無所不容今三公在位皆
博逹道蓺而各正諸己莫或匡益者非不智也畏死罰
也惟陛下設置七臣以廣諫道(孝經曰古者天子有争/臣七人鄭𤣥注七人謂)
(三公及前疑後/承左輔右弼)及開東序金縢史官之書從堯舜禹湯
文武致興之道(爾雅曰東西廂謂之序書曰天球河圖/在東序縢緘也以金緘之不欲人開也)
遠佞邪之人放鄭衛之聲則政致和平德感祥風矣(孝/經)
(援神契曰德至/八方則祥風至)臣悾悾推情言不足採(悾悾誠/懇之貎)懼以觸
忤征營慴悸於是特詔召瑜問災咎之徵指事案經䜟
以對執政者欲令瑜依違其辭而更䇿以它事瑜復悉
心以對八千餘言有切於前帝竟不能用拜為議郎及
帝崩大將軍竇武欲大誅宦官乃引瑜為侍中又以侍
中尹勲為尚書令共同謀畫及武敗瑜勲並被誅事在
武傳勲字伯元河南人從祖睦為太尉睦孫頌為司徒
勲為人剛毅直方少時毎讀書得忠臣義士之事未嘗
不投書而仰歎自以行不合於當時不應州郡公府禮
命桓帝時以有道徴四遷尚書令延熹中誅大將軍梁
冀帝召勲部分衆職甚有方畧封宜陽鄉侯僕射霍諝
尚書張敬歐陽参李偉虞放周永並封亭侯勲後再遷
至九卿以病免拜為侍中八年中常侍具瑗左悺等有
罪免奪封邑因黜勲等爵瑜誅後宦官悉焚其上書以
為訛言子琬傳瑜學明占候能著災異舉方正不行
　　謝弼傳
謝弼字輔宣東郡武陽人也(謝承書曰弼字輔鸞東/郡濮陽人也與此不同)中
直方正(猶言中正/方直也)為鄉邑所宗師建寕二年詔舉有道
之士弼與東海陳敦𤣥莬公孫度俱對䇿皆除郎中時
青蛇見前殿大風㧞木詔公卿以下陳得失弼上封事
曰臣聞和氣應於有德祅異生乎失政上天告譴則王
者思其愆政道或虧則姦臣當其罰夫蛇者隂氣所生
鱗者甲兵之符也(謝承書曰蛇者隂氣所生龍/之類也龍有鱗甲兵之符也)鴻範傳
曰厥極弱時則有蛇龍之孽(前書曰皇之不極是謂不/建厥極弱時則有下伐上)
(之痾龍蛇/之孽也)又熒惑守亢裴回不去法有近臣謀亂發於
左右不知陛下所與從容帷幄之内親信者為誰宜急
斥黜以消天戒臣又聞惟虺惟蛇女子之祥(詩小雅之/文也鄭𤣥)
(注云虺蛇宂處隂/之祥也故為生女)伏惟皇太后定䇿宫闥援立聖明書
云父子兄弟罪不相及竇氏之誅豈宜咎延太后幽隔
空宫愁感天心如有霧露之疾陛下當何面目以見天
下(文帝徙淮南王長於蜀袁盎曰淮南王為人剛今暴/摧折之臣恐其逢霧露病死陛下冇殺弟之名也)
昔周㐮王不能敬事其母戎狄遂至交侵(史記曰周㐮/王母早死後)
(母曰恵后生叔帯有寵/帯與戎翟謀伐㐮王)孝和皇帝不絶竇氏之恩前世
以為美談(竇太后崩張酺等奏云不宜合葬先帝和帝/手詔曰臣子無貶尊上之文恩不忍離於是)
(合葬見皇/后紀也)禮為人後者為之子今以桓帝為父豈得不
以太后為母哉援神契曰天子行孝四夷和平方今邉
境日蹙兵革蜂起自非孝道何以濟之願陛下仰慕有
虞蒸蒸之化俯思凱風慰母之念(尚書舜典曰蒸蒸乂/不格姦孔安國注云)
(蒸蒸猶進進也言舜進於善道/詩凱風曰有子七人莫慰母心)臣又聞爵賞之設必酬
庸勲開國承家小人勿用(易師卦上/六爻詞也)今功臣乆外未䝉
爵秩阿母寵私乃享大封大風雨雹亦由於兹又故太
傅陳蕃輔相陛下勤身王室夙夜匪懈而見䧟羣邪一
旦誅滅其為酷濫駭動天下門生故吏並離徙錮蕃身
已徃人百何贖(詩國風曰如可/贖兮人百其身)宜還其家屬觧除禁網
夫台宰重器國命所繼今之四公唯司空劉寵斷斷守
善餘皆素餐致寇之人(四公謂劉矩為大尉許訓為司/徒胡廣為太傅及寵也書曰如)
(有一个臣斷斷猗無它技孔安國注云斷斷猗然專一/之臣也素空也無徳而食其祿曰素餐易曰負且乗致)
(寇至/也)必有折足覆餗之凶可因災異並加罷黜(易曰鼎/折足覆)
(公餗鼎以喻三公餗鼎實/也折足覆餗言不勝其任)徵故司空王暢長樂少府李
膺並居政事庶災變可消國祚惟永臣山藪頑闇未逹
國典䇿曰無有所隐敢不盡愚用忘諱忌伏惟陛下裁
其誅罰左右惡其言出為廣陵府丞去官歸家中常侍
曹節從子紹為東郡太守忿疾於弼遂以它罪收考掠
按死獄中時人悼傷焉初平二年司隸校尉趙謙上訟
弼忠節求報其怨魂乃收紹斬之
贊曰鄧不明辟(尚書曰朕復子明辟孔安國注云復還/明君之政於成王也言鄧后臨朝不還)
(政於安/帝也)梁不損陵慊慊欒杜諷辭以興黄寇方熾子竒
有識(識協韻音/式侍反)武謀允臧瑜亦協志弼忤宦情雲犯時
忌成仁喪己同方殊事
　
　
　
　
　
　
　
　
　
　
　
　後漢書卷八十七
　後漢書卷八十七考證
欒巴傳白上乞退○白上二字舊本作自下
劉陶傳陶為人居簡○宋本作居閒何焯校本疑是倨
　簡
劉瑜傳關之盛衰者也○何焯曰關字下有脱文
　
　
　
　
　
　
　
　
　
　
　後漢書八十七考證
