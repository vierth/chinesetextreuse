書巻三十二
　　梁　　　　　沈　　　　約　　　　撰
　志第二十二
　　五行三
五行傳曰棄法律逐功臣殺太子以妾為妻則火不炎
上謂火失其性而為災也又曰視之不眀是謂不哲厥
咎舒厥罰恒燠厥極疾時則有草妖時則有臝蟲之孽
時則有羊禍時則有目痾時則有赤𤯝赤祥惟水沴火
臝蟲劉歆傳以為羽蟲
火不炎上
魏眀帝太和五年五月清商殿災初帝為平原王納河
南虞氏為妃及即位不以為后更立典虞車工卒毛嘉
女是為悼皇后后本仄微非所宜升以妾為妻之罰也
魏眀帝青龍元年九月洛陽宫鞠室災
二年四月崇華殿災延于南閣繕復之至三年七月此
殿又災帝問高堂隆此何咎也於禮寧有祈禳之義乎
對曰夫災變之發皆所以眀教誡也唯率禮修徳可以
勝之易傳曰上不儉下不節孽火燒其室又曰君高其
臺天火為災此人君茍飾宮室不知百姓空竭故天應
之以旱火從高殿起也案舊占災火之發皆以臺榭宮
室為誡今宜罷散民役務從節約清掃所災之處不敢
於此有所營造萐莆嘉禾必生此地以新陛下䖍恭之
徳不從遂復崇華殿改曰九龍以郡國前後言龍見者
九故以為名多棄法度疲民逞欲以妾為妻之應也
呉孫亮建興元年十二月武昌端門災改作端門又災
内殿案春秋魯雉門及兩觀災董仲舒以為天意欲使
定公誅季氏若曰去其高顯而奢僭者也漢武帝世遼
東高廟災其説又同今此與二事頗類也且門者號令
所出殿者聽政之所是時諸葛恪秉政而矜慢放肆孫
峻總禁旅而險害終著武昌孫氏尊號所始天戒若曰
宜除其貴要之首者恪果喪衆殄民峻授政於綝綝廢
亮也或曰孫權毁徹武昌以增太初宮諸葛恪有遷都
意更起門殿事非時宜故見災也京房易傳曰君不思
道厥妖火燒宮
呉孫亮太平元年二月朔建業火人火之也是秋孫綝
始秉政矯以亮詔殺呂據滕𦙍眀年又輒殺朱異棄法
律逐功臣之罰也
呉孫休永安五年二月白虎門北樓災六年十月石頭
小城火燒西南百八十丈是時嬖人張布専擅國勢多
行無禮而韋昭盛沖終斥不用兼遣蔡戰等為使驚擾
州郡致使交趾反亂是其咎也
呉孫皓建衡二年三月大火燒萬餘家死者七百人案
春秋齊火劉向以為桓公好内聽女口妻妾數更之罰
也皓制令詭暴蕩棄法度勞臣名士誅斥甚衆後宮萬
餘女謁數行其中隆寵佩皇后璽者又多矣故有大火
晋武帝太康八年三月乙丑震灾西閣楚王所止坊及
臨商觀牕
十年四月癸丑崇賢殿災十月庚辰含章鞠室修成堂
前廡内坊東屋煇章殿南閣火時有上書者曰漢王氏
五侯兄弟迭任今楊氏三公並在大位天變屢見竊為
陛下憂之楊珧由是乞退是時帝納馮紞之間廢張華
之功聽楊駿之讒離衞瓘之寵此逐功臣之罰也眀年
宮車晏駕其後楚王承竊發之㫖戮害二公身亦不免
震災其坊又天意乎
晋惠帝元康五年閠月庚寅武庫火張華疑有亂先固
守然後救災是以累代異寳王莾頭孔子履漢高斷白
蛇劒及二百萬人器械一時蕩盡是後愍懷見殺殺太
子之罰也天戒若曰夫設險擊柝所以固其國儲積戒
器所以戒不虞今冡嗣將傾社稷將泯禁兵無所復旋
皇旅又將誰衛帝后不悟終喪四海是其應也張華閻
纂皆曰武庫火而氐羗反太子見廢則四海可知矣
元康八年十二月高原陵火是時賈后凶恣賈謐擅朝
惡積辠稔宜見誅絕天戒若曰臣妾之不可者雖親貴
莫比猶宜忍而誅之如吾燔高原陵也帝既眊弱而張
華又不納裵頠劉卞之謀故后遂與謐誣殺太子也干
寳云高原陵火太子廢其應也漢武帝世高園便殿火
董仲舒對與此占同
晋惠帝永康元年帝納皇后羊氏后將入宫衣中忽有
火衆咸怪之太安二年后父𤣥之以成都之逼憂死永
興元年成都遂廢后處之金墉城而殺其叔父同之是
後還立立而復廢者四又詔賜死荀藩表全之雖末還
在位然憂逼折辱終古未聞此孽火之應
晋惠帝永興二年七月甲午尚書諸曹火延崇禮闥及
閣道夫百揆王化之夲王者棄法律之應也清河王覃
入為晋嗣不終于位又殺太子之罰也
晋孝懷帝永嘉四年十一月襄陽火死者三千餘人是
時王如自號大將軍司雝二州牧衆四五萬攻略郡縣
以為己邑都督力屈嬰城自守賊遂攻逼襄陽此下陵
上陽失節火災出也
晋元帝太興中王敦鎮武昌武昌火起興衆救之救於
此而發於彼東西南北數十處俱應數日不絶班固所
謂濫炎妄起雖興師不能救之之謂也干寶曰此臣而
君行亢陽失節之災也
晋元帝永昌二年正月癸巳京都大火三月饒安東光
安陵三縣火燒七千餘家死者萬五千人
晋眀帝大寧元年正月京都火是時王敦威侮朝廷多
行無禮内外臣下咸懷怨毒極隂生陽故有火災與董
仲舒説春秋陳火同事也
晋穆帝永和五年六月震災石虎太武殿及兩廂端門
光爛照天金石皆盡火月餘乃滅是年四月石虎死矣
其後胡遂滅亡
晋海西太和中郗愔為㑹稽六月大旱災火燒數千家
延及山隂倉米數百萬斛炎烟蔽天不可樸滅
晋孝武帝寜康元年三月京都風火大起是時桓溫入
朝志在陵上少主踐位人懷憂恐此與大寧火同事
晋孝武帝太元十年正月立國子學學生多頑嚚因風
放火焚房百餘間是後考課不厲賞黜無章有育才之
名無收賢之實書云知人則哲此不哲之罰先兆也
太元十三年十二月乙未延賢堂災丙申螽斯則百堂
及客館驃騎庫皆災于時朝多弊政衰陵日兆不哲之
罰皆有象類主相不悟終至亂亡云
晋安帝隆安二年三月龍舟二乘災是水沴火也
晋安帝元興元年八月庚子尚書下舍曹火
元興三年盧循攻略廣州刺史呉隱之閉城固守是年
十月壬戍夜大火起時民人避寇盈滿城内隱之懼有
應賊但務嚴兵不先救火由是府舍焚燒蕩盡死者萬
餘人因遂散潰悉為賊擒殆與襄陽火同占也
晋安帝義熙四年七月丁酉尚書殿中吏部曹火
義熙十一年京都所在大行火災呉界尤甚火防甚峻
猶自不絶王𢎞時為呉郡白日在㕔事上見天上有一
赤物下狀如信幡徑集路南人家屋上火即復大發𢎞
知天為之災不罪火主
宋文帝元嘉五年正月戊子京邑大火
元嘉七年十二月乙亥京邑火延燒太社北墻
元嘉二十九年三月壬午京邑大火風雷甚壯
後廢帝元徽三年正月己巳京邑大火
元徽三年三月戊辰京邑大火火燒二岸數千家
恒燠
庶徵之恒燠劉向班固以冬亡冰及霜不殺草應之京
房易傳又曰夏則暑殺人冬則物華實
呉孫亮建興元年九月桃李華孫權世政煩賦重民彫
於役是時諸葛恪始輔政息校官原逋責除關梁崇寛
厚此舒緩之應也一説桃李寒華為草妖或屬華孽
魏少帝景元三年十月桃李華自高貴弑死之後晋文
王深樹恩徳事崇優緩此其應也
晋穆帝永和九年十二月桃李華是時簡文輔政事多
弛略舒緩之應也
宋順帝昇眀元年十月於潛桃李柰結實
草妖
漢獻帝建安二十五年春正月魏武帝在洛陽將起建
始殿伐濯龍樹而血出又掘徙梨根傷亦血出帝惡之
遂寢疾是月崩蓋草妖又赤祥也是歳魏文帝黃初元
年也
呉孫亮五鳯元年六月交趾稗草化為稻昔三苖將亡
五榖變種此草妖也其後亮廢
蜀劉禪景耀五年宮中大樹無故自折譙周憂之無所
與之言乃書柱曰衆而大其之㑹具而授若何復言曹
者衆也魏者大也衆而大天下其當㑹也具而授如何
復有立者乎蜀果亡如周言此草妖
呉孫皓天璽元年呉郡臨平湖自漢末穢塞是時一夕
忽開除無草長老相傳此湖塞天下亂此湖開天下平
呉尋亡而九服為一
呉孫皓天紀三年八月建業有鬼目菜生于黃狗家依
緣棗樹長丈餘莖廣四尺厚二分又有蕒菜生于呉平
家高四尺如枇杷形上圓徑一尺八寸莖廣五寸兩邊
生葉綠色東觀案圖名鬼目作芝草蕒菜作平慮遂以
狗為侍芝郎平為平慮郎皆銀印青綬干寶曰眀年晉
平呉王濬止船正得平渚姓名顯然指事之微也黃狗
者呉以土運承漢故初有黃龍之瑞及其季年而有鬼
目之妖託黃狗之家黃稱不改而貴賤大殊天道精微
之應也
晋惠帝元康二年春巴西郡界竹生花紫色結實如麥
外皮青中赤白味甘
元康九年六月庚子有桑生東宫西廂日長尺餘甲辰
枯死此與殷太戊同妖太子不能悟故至廢戮也班固
稱野木生朝而暴長小人將暴居大臣之位危亡國家
之象朝將為墟也是後孫秀張林尋用事遂至大亂
晋惠帝永康元年四月丁巳立皇孫臧為皇太孫五月
甲子就東宫桑又生於西廂眀年趙倫簒位鴆殺臧此
與愍懐同妖也
永康元年四月壯武國有桑化為柏是月張華遇害
晋孝懷帝永嘉三年冬項縣桑樹有聲如解材民謂之
桑林哭案劉向説桑者喪也又為哭聲不祥之甚是時
京師虛弱胡冦交逼司馬越無衛上國之心四年冬委
而南出至五年春薨于此城石勒邀其衆圍而射之王
公以下至庶人死者十餘萬人又剖越棺焚其尸是敗
也中原無所請命洛京尋沒桑哭之應也
永嘉六年五月無錫縣有四株茱茰樹相樛而生狀若
連理先是郭景純筮延陵偃鼠遇臨之益曰後當復有
妖樹生若瑞而非辛螫之木也儻有此東南數百里必
有作逆者其後徐馥作亂此草妖也郭以為木不曲直
永嘉六年七月豫章郡有樟樹久枯是月忽更榮茂與
昌邑枯社復生同占懷帝不終其祚元帝由支族興之
應也
晋眀帝太寧元年九月㑹稽剡縣木生如人面是後王
敦稱兵作逆禍敗無成漢哀靈之世並有此妖而人貌
傋具故其禍亦大今此但人面而已故其變亦輕
晋成帝咸和六年五月癸亥曲阿有柳樹倒地六載是
月忽復起生咸和九年五月甲戍呉雄家有死榆樹是
日因風雨起生與漢上林斷柳起生同象初康帝為呉
王于時雖改封琅邪而猶食呉郡為邑是帝越正體饗
國之象也曲阿先亦呉地象見呉邑雄舍又天意也
晋哀帝興寧三年五月癸卯廬陵西昌縣修眀家有死
栗樹是日忽起生時孝武年四歳而簡文居蕃四海宅
心及得位垂統則祚隆孝武識者竊曰西昌修眀之祥
帝諱實應之矣是與漢宣帝頗同象也
晋海西太和元年涼州楊樹生松天戒若曰松不改柯
易葉楊者柔脆之木比永久之業將集危亡之地是後
張天錫降氐
晋孝武太元十四年六月建寧銅樂縣枯木斷折忽然
自立相屬京房易傳曰棄正作淫厥妖木斷自屬妃后
有専木仆乃立是時治道方僻多失其正其後張夫人
専寵及帝崩兆庶歸咎張氏焉
晋安帝元興三年荆江二界生竹實如麥
晋安帝義熙二年九月揚州營揚武將軍陳蓋家有苦
蕒菜莖高四尺六寸廣三尺二寸此殆與呉終同象也
義熙中宮城上御道左右皆生蒺䔧草妖也蒺䔧有棘
不可踐而行生牆及馳道天戒若曰人君拱嘿不能聽
政雖居宸極猶若空宮雖有御道未嘗馳騁皆生蒺䔧
若空廢也
義熙八年太社生薰樹于壇側薰於文尚黑宋水徳將
王之符也
羽蟲之孽
魏文帝黄初四年五月有鵜鶘鳥集靈芝池案劉向説
此羽蟲之孽又青祥也詔曰此詩人所謂汗澤者也曹
詩刺恭公遠君子近小人今豈有賢智之士處于下位
否則斯鳥胡為而至哉其博舉天下雋徳茂才獨行君
子以答曹人之刺於是楊彪管寧之徒咸見薦舉此謂
覩妖知懼者也雖然不能優容亮直而多溺偏私矣京
房易傳曰辟退有徳厥妖水鳥集于國井
黄初末宮中有鷰生鷹口爪俱赤此與商紂宋隱同象
景初元年又有鷰生鉅鷇於衛國㳙桃里李蓋家形若
鷹吻似燕案劉向説此羽蟲之孽又赤𤯝也高堂隆曰
此魏室之大異宜防鷹揚之臣於蕭牆之内其後晋宣
王起遂有魏室
漢獻帝建安二十三年禿鶖鳥集鄴宮文昌殿後池眀
年魏武王薨
魏文帝黃初三年又集雒陽芳林園池七年又集其夏
文帝崩景初末又集芳林園池前世再至輒有大喪帝
惡之其明年崩
蜀劉禪建興九年十月江陽至江州有烏從江南飛渡
江北不能逹墮水死者以千餘是時諸葛亮連年動衆
志吞中夏而終死渭南所圖不遂又諸將分爭頗喪徒
旅鳥北飛不能達墮水死皆有其象也亮竟不能過渭
又其應乎此與漢楚國烏鬬墮泗水觕類矣
魏眀帝青龍三年戴鵀巢鉅鹿人張臶家臶博學有高
節不應袁紹高榦之命魏太祖辟亦不至優游嘉遁門
徒數百太守王肅雅敬焉時年百餘歳謂門人曰戴鵀
陽鳥而巢于門隂此凶祥也乃援琴歌詠作詩一首旬
日而卒按占羽蟲之孽也
魏眀帝景初兀年陵霄閣始構有鵲巢其上鵲體白黑
雜色此羽蟲之孽又白黑祥也帝以問髙堂隆對曰詩
云惟鵲有巢惟鳩居之今興起宫室而鵲來巢此宫室
未成身不得居之之象天意若曰室未成將有它姓制
御之不可不深慮於是帝改容動色
呉孫權赤烏十二年四月有兩鳥銜鵲墮東館權使領
丞相朱據燎鵲以祭案劉歆説此羽蟲之孽又黑祥也
視不明聽不聰之罰也是時權意溢徳衰信䜛好殺二
子將危將相俱殆覩妖不悟加之以燎昧道之甚者也
眀年太子和廢魯王霸賜死朱據左遷陸議憂卒是其
應也東館典教之府鵲墮東館又天意乎
呉孫權太元二年正月封前太子和為南陽王遣之長
沙有鵲巢其帆檣和故宮僚聞之皆憂慘以為檣末傾
危非久安之象是後果不得其死
呉孫亮建興二年十一月大鳥五見于春申呉人以為
鳯凰眀年改元為五鳯漢桓帝時有五色大鳥司馬彪
云政治衰缺無以致鳯乃羽蟲孽耳孫亮未有徳政孫
峻驕暴方甚此與桓帝同事也案瑞應圖大鳥似鳯而
為孽者非一疑皆是也
呉孫皓建衡三年西苑言鳯凰集以之改元義同於亮
晋武帝泰始四年八月翟雉飛上閶闔門趙倫既簒洛
陽得異鳥莫能名倫使人持出周旋城邑匝以問人積
日宮西有小兒見之遂自言曰服留鳥翳持者即還白
倫倫使更求小兒至又見之將入宮密籠鳥閉兒戸中
眀日視悉不見此羽蟲之孽又妖之甚者也
趙倫簒位有鶉入太極殿雉集東堂按太極東堂皆朝
享聽政之所而鶉雉同日集之者天意若曰不當居此
位也詩云鵲之疆疆鶉之奔奔人之無良我以為君其
此之謂乎昔殷宗感雉雊懼而修徳倫覩二物曾不知
戒故至滅亡也
晋孝懷帝永嘉元年二月洛陽東北歩廣里地䧟有鵝
出蒼色者飛翔冲天白者止焉此羽蟲之孽又黒白祥
也董養曰歩廣周之狄泉盟㑹地也白者金色蒼為胡
象其可盡言乎是後劉淵石勒相繼擅華懐愍二帝淪
滅非所
晋孝懷帝世周玘家有鵝在籠中而頭斷籠外玘亡後
家誅
晋眀帝太寜三年八月庚戍有鳥二蒼黑色翼廣一丈
四尺其一集司徒府射而殺之其一集市北家人舍亦
獲焉此羽蟲之孽又黑祥也閠月戊子帝崩後有蘇峻
祖約之亂
晋成帝咸和二年正月有五鷗鳥集殿庭此又白祥也
是時庾亮茍違衆謀將召蘇峻有言不從之咎故白祥
先見也三年二月峻果作亂宮室焚毁化為汗萊其應
也
晋成帝咸康八年七月白鷺集殿屋是時康帝始即位
此不永之祥也後渉再朞而帝崩劉向曰野鳥入處宮
室將空張瓘在涼州正朝放佳雀諸鳥出手便死左右
放者悉飛去
晋孝武帝太元十六年正月鵲巢太極東頭鴟尾又巢
國子學堂西頭十八年東宫始成十九年正月鵲又巢
其西門此殆與魏景初同占學堂風教所聚西門金行
之祥也
晋安帝義熙三年龍驤將軍朱猗戍壽陽婢炊飯忽有
羣烏集竈競來啄噉婢驅逐不去有獵狗咋殺烏鵲餘
者因共啄狗即死又噉肉唯餘骨存五年六月猗死
宋武帝永初三年臨軒拜徐羡之為司徒百僚陪位有
一野鸛集太極鴟尾鳴呼
少帝景平二年春鸛巢太廟西鴟尾驅去復還文帝元
嘉二年春有江鷗鳥數百集太極殿前小階内眀年誅
徐羡之等
羊禍
晋成帝咸和二年五月司徒王導廐羊生無後足此羊
禍也京房易傳曰足少者下不勝任也眀年蘇峻入京
都導與成帝俱幽石頭僅乃免身是其應也
宋孝武帝大眀七年永平郡獻三角羊羊禍也
赤𤯝赤祥
公孫淵時襄平北市生肉長圍各數尺有頭目口喙無
手足而動揺此赤𤯝也占曰有形不成有體無聲其國
滅亡淵尋為魏所誅
呉戍將鄧嘉殺豬祠神治畢縣之忽見一人頭往食肉
嘉引弓射中之咋咋作聲繞屋三日近赤祥也後人白
嘉謀北叛闔門被誅京房易妖曰山見葆江于邑邑有
兵狀如人頭赤色
呉諸葛恪將見誅盥洗水血臭侍者授衣衣亦臭此近
赤祥也
晋武帝太康七年十一月河隂有赤雪二頃此赤祥也
後渉四載而帝崩王宫遂亂
晋惠帝元康五年三月吕縣有流血東西百餘歩此赤
祥也元康末窮凶極亂僵尸流血之應也干寳以為後
八載而封雲亂徐州殺傷數萬人是其應也
晋惠帝永康元年三月尉氏雨血夫政刑舒緩則有常
燠赤祥之妖此歳正月送愍懷太子幽于許宮天戒若
曰不宜緩恣姦人將使太子寃死惠帝愚眊不悟是月
愍懷遂斃於是王室釁成禍流天下淖齒殺齊閔王日
天雨血沾衣天以告也此之謂乎京房易傳曰歸獄不
解茲謂追非厥咎天雨血茲謂不親民有怨心不出三
年無其宗人又曰佞人祿功臣戮天雨血
晋愍帝建興四年十二月丙寅丞相府斬督運令史淳
于伯血逆流上柱二丈三尺此赤祥也是時後將軍禇
裒鎮廣陵丞相揚聲北伐伯以督運稽留及役使臧罪
依征軍法戮之其息訢稱伯督運事訖無所稽乏受賕
役使罪不及死兵家之勢先聲後實實是屯戍非為征
軍自四年以來運漕稽停皆不以軍興法論僚佐莫之
理及有此變司直彈劾衆官元帝又無所問於是頻旱
三年干寳以為寃氣之應也郭景純曰血者水類同屬
於坎坎為法家水平潤下不宜逆流此政有咎失之徴
也
　
　
　
　
　
　
　宋書卷三十二
　宋書卷三十二考證
五行志三内坊東屋○内坊一本作丙坊
魏明帝青龍三年戴鵀巢鉅鹿人張臶家臶博學有高
　節○監本無臶家二字今依别本改正
　
　
　
　
　
　
　
　
　
　
　
　宋書卷三十二考證
