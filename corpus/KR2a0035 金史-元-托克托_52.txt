
　金史巻五十二
　　元中書右丞相總裁托克托等修
　志第三十三
　　選舉二(文武選/)
金制文武選皆吏部統之自從九品至從七品職事官
部擬正七品以上呈省以聽制授凡進士則授文散官
謂之文資官自餘皆武散官謂之右職又謂之右選文
資則進士為優右職則軍功為優皆循資有陞降定式
而不可越凡銓注必取求仕官解由撮所陳行績資厯
之要為銓頭以定其能否其有犯公私罪贓汚者謂之
犯選格則雖遇恩而不得與舊制犯追一官以至追四
官皆解任周年而復仕之承安二年定制毎追一官則
殿一年凡罷職㑹赦當叙者及降殿當除者皆具罪以
聞而後仕之凡増課陞至六品者任回復降既㢘陞而
再任覆察不同者任回亦降自進士舉人勞效應襲恩
例之外入仕之途尚多而所定之時不一若牌印䕶衛
令史之出職則皇統時所定者也檢法知法國史院書
寫則海陵庶人所置者也若宗室將軍宫中諸局承應
人宰相書表太子䕶衛妃䕶衛王府祇候郎君内侍及
宰相之子并譯史通事省祇候郎君親軍驍騎諸格則
定於世宗之時及章宗所置之太常檢討内侍寄禄官
皆仕進之門户也凡官資以三十月為考職事官毎任
以三十月為滿羣牧使及管課官以三周嵗為滿防禦
使以四十月三品以上官則以五十月轉運則以六十
月為滿司天太醫内侍官皆至四品止凡外任循資官
謂之常調選為朝官謂之隨朝隨朝則毎考陞職事一
等若以亷察而陞者為亷陞授東北沿邊州郡而陞者
為邊陞凡院務監當差使則皆同從九品凡品官任都
事典事主事知事及尚書省令史覆實架閣司管勾直
省直院局長副檢法知法院務監當差使及諸令史譯
史掌書書史書吏譯書譯人通事并諸局分承應有出
身者皆為流外職凡此之屬或以尚書省差遣或自本
司判補其出職或正班雜班則莫不有當厯之名職既
仕則必循陞降之定式雖或前後畧有損益之殊而定
制則莫能渝焉
凡門廕之制天眷中一品至八品皆不限所廕之人貞
元二年定廕叙法一品至七品皆限以數而削八品用
廕之制世宗大定四年五月詔皇家袒免以上親就廕
者依格引試中選者勿令當儤使五年十月制亡宋官
當廕子孫者並同亡遼官用廕又曰教坊出身人若任
流内職者與文武同用廕自餘有勤勞者賞賜而已昔
正隆時常使教坊輩興城牧民朕甚不取又更定冐廕
及取廕官罪賞格七年五月命司天臺官四品以上官
改授文武資者並聽如太醫例廕其制凡正班廕亦正
班雜班廕雜班眀昌元年以上封事者乞六品官添廕
吏部言天眷中八品用廕不限所廕之人貞元中七品
用廕方限以數當是時文始於將仕武始於進義以上
至七品儒林忠顯各七階許廕一名至六品承直昭信
計九階許廕二人自大定十四年文武官從下各増二
階其七品視舊為九階亦廕一名至五品凡十七階方
廕二人其五品至三品並無間越唯六品不用廕乞依
舊格五品以上増廕一名六品廕子孫弟兄二人七品
仍舊為格時又以舊格雖有己子許廕兄弟姪蓋所以
崇孝悌也而新格禁之遂聽讓廕舊制司天太醫内侍
長行雖至四品如非特恩換授文武官資者不許用廕
以本人見充承應難使係班故也泰和二年定制以年
老六十以上退與患疾及身故者雖至止官擬令係班
除存習本業者聽廕一名止一子者則不須習即廕凡
諸色出身文武官一品廕子孫至曽孫及弟兄姪孫六
人因門廕則五人二品則子孫至曽孫及弟兄姪五人
因門廕則四人三品子孫兄弟姪四人因門廕則三人
四品五品三人因門廕則二人六品二人七品子孫兄
弟一人因門廕則六品七品子孫兄弟一人舊格門廕
惟七品一人餘皆加一人眀昌格自五品而上皆増一
人凡進納官舊格正班三品廕四人雜班三人正班武
畧子孫兄弟一人雜班眀威一人懐逺以上二人鎮國
以上三人司天太醫遷至四品詔換文武官者廕一人
凡進士所厯之階及所循注之職貞元元年制南選初
除軍判丞簿(從八/品)次除防判録事(正八/品)三除下令(從七/品)
四中令推官節察判(正七/品)五六皆上令(從六/品)北選初軍
判簿尉二下令三中令四上令已後並上令通注節察
判推官正隆元年格上甲者初止簿軍判丞簿尉中甲
者初中簿軍判丞簿尉下甲者初下簿軍判丞簿尉第
二任皆中簿軍判丞簿尉三四五六七任皆縣令回呈
省大定二年詔文資官不得除縣尉八年格厯五任令
即呈省十三年制第一任權注下令舊制狀元授承徳
郎以十四年官制文武官皆從下添兩重命狀元更授
承務郎次舊授儒林郎更為承事郎第二甲以下舊授
從仕郎更為將仕郎十五年勅狀元除應奉兩考依例
授六品十八年勅狀元行不顧名者與外除十九年命
本貫察其行止美惡二十一年復命第三任注縣令二
十二年勅進士受章服後再試時務策一道所謂策試
者也内才識可取者籍其名厯任後察其政若言行相
副則升擢任使是年九月復詔今後及第人策試中者
初任即陞之二十三年格進士上甲初録事防判二下
令三中令中甲初中簿二上簿三下令下甲初下簿二
中簿三下令試中策者上甲初録事防判二中令三上
令中甲初上簿二下令三中令下甲初中簿二録事防
判三中令又詔今後狀元授應奉一年後所撰文字無
過人者與外除二十六年格以相次合為令者減一資
厯二十六年格三降兩降免一降文資右職外官減最
後上令一任通五任回呈省遂定格上甲初録事防判
二中令三四五上令中甲初中簿二下令三中令四五
上令策試進士初録事防判二三四五上令其次初上
簿二中令三四五上令又次初中簿二下令三中令四
五上令下甲初下簿二下令三中令四五上令二十七
年制進士階至中大夫呈省眀昌二年罷勘㑹狀元行
止之制七年格縣令守闕各依舊格注授泰和格諸進
士及第合授資任須厯遍乃呈省雖未盡厯官已至中
大夫亦呈省又諸詞賦經義進士及第後策試中選合
授資任厯遍呈省仍毎任升本等首銓選貞祐三年狀
元授奉直大夫上甲儒林郎中甲以下授徴事郎
經義進士皇統八年就燕京擬注六年與詞賦第一人
皆擬縣令第二人當除察判以無闕遂擬軍判第二第
三甲隨各人住貫擬為軍判丞簿舊制五經及第未及
十年與關内差使已十年者與關外差使四十年除下
令正隆三年不授差使至三十年則除縣令大定二十
八年始復設是科毎舉專主一經
女直進士大定十三年皆除教授二十二年上甲第二
第三人初除上簿中甲則除中簿下甲則除下簿大定
二十五年上甲甲首遷四重餘各遷兩重第二第三甲
授隨路教授三十月為一任第二任注九品第三第四
任注録事軍防判第五任下令尋復令第四任注縣令
二十六年減一資厯注縣令二十八年添試論後皆依
漢人格
宏詞上等遷兩官次等遷一官臨時取㫖授之恩榜章
宗大定二十九年勅今後凡五次御簾進士可一試而
不黜落止以文之高下定其次謂之恩榜女直人遷將
仕漢人登仕初任教授三十月任滿依本格從九品注
授眀昌元年勅四舉終場亦同五舉恩例直赴御試眀
昌五年勅神童三次終場同進士恩榜遷轉兩次終場
全免差使第六任與縣令依本格遷官如一次終場初
入仕則一除一差其餘並依本門户仍使應三舉然後
入仕毎舉放四十人凡恩例補廕同進士者謂大補補
致仕遺表陣亡等恩澤補承襲録用并與國王并宗室
女為婚者正隆二年格初下簿二中簿三上簿四下令
五中令六七上令回呈省
凡特賜同進士者謂進粟出使回殁于王事之類皆同
雜班補廕亦以雜班正隆元年格初授下簿二中簿三
縣丞四軍判五六防判七八下令九中令十上令尋復
更初注下等軍判丞簿尉次注中等軍判丞簿尉第三
注上等軍判丞簿尉四下令五中令六上令
律科經童正隆元年格初授將仕郎皆任司候十年以
上並一除一差十年外則初任主簿第二任司候第三
主簿四主簿五警判六市丞七諸縣丞八次赤丞九赤
縣丞十下縣令十一中縣令五任上縣令呈省三年制
律科及第及七年者與闗内差使七年外者與闗外差
諸經及第人未十年者闗内差已十年關外差律科四
十年除下令經童及第人視餘人復展十年然後理筭
月日大定十四年以從下新増官階遂定制律科及第
者授將仕佐郎十六年特㫖以四十年除下令太逺其
以三十二年不犯贓罪者授下令十七年勅諸科人仕
至下令者免差二十年省擬無贓罪及亷察無惡者減
作二十九年注下令經童亦同此二十六年省擬以相
次當為縣令者減一資厯選注勅命諸科人累任之餘
月日至四十二月准一除一差又勅舊格六任縣令呈
省遂減為五任二十八年減赤縣丞一任眀昌五年制
仕二十六年之上者如該亷升則注縣令六年減諸縣
丞赤縣丞兩任後吏格十年内擬注差使十年外一除
一差若厯八任或任至三十二年注下令則免差須遍
厯而後呈省所厯之制初二下簿三四中簿五六七上
簿犯選格者又厯上簿兩任第九則注下令十中令十
一十二上令
凡武舉泰和三年格上甲第一名遷忠勇校尉第二第
三名遷忠翊校尉中等遷修武校尉收充親軍不拘有
無廕視舊格減一百月出職下等遷敦武校尉亦收充
親軍減五十月出職承安元年格第一名所厯之職初
都巡副將二下令三中令四五上令第二第三名初巡
尉部將二上簿三下令四中令五六上令餘人初副巡
軍轄二中簿三下令四中令五六上令
凡軍功有六一曰川野見陣最出當先殺退敵軍二曰
攻打抗拒州縣山寨奪得敵樓三曰争取船橋越險先
登四曰逺探捕得喉舌五曰險難之間逺處報事情成
功六曰謀事得濟越衆立功皇統八年格凡帶官一命
昭信校尉(正七/品)以上者初除主簿及諸司副使(正九/品)二
主簿及諸司使(正八/品)三下令(從七/品)四中令(正七/品)五上令
或通注鎮軍都指揮使(正七/品)及正將其官不至昭信及
無官者自初至三任通注丞簿四下令五中令六上令
及知城寨(從七/品)章宗二十九年遷至鎮國者取㫖升除
後吏格之所定女直人昭信校尉以上者初下簿二下
令三中令四五上令女直一命遷至昭信校尉餘人至
昭信已上者初下簿二中簿三下令四中令五六上令
凡至宣武將軍以上者初下令二中令三四上令
凡勞效(謂年老千/户穆昆也)大定五年制河南陜西統軍司千户
四十年以上擬從七品三十年千户四十年以上之穆
昆從八品二十年以上千户三十年以上穆昆從九品
二十年以上穆昆與正班與差使十年以上賞銀絹皆
以所厯千户穆昆佛寧月日通筭二十年制以先曽充
軍管押千户穆昆佛寧二十年以上六十五嵗放罷者
視其强健者與差除令係班不則量加遷賞後更定吏
格若一命遷宣武將軍以上當授從七品職事者初下
令二中令三四上令官不至宣武初授八品者授録事
二赤劇丞三下令四中令五六上令初授九品官者初
下簿二中簿三上簿四下令五中令六七上令大定九
年格三虞候順徳軍千户四十年以上者與從八品三
十年千户四十年以上穆昆從九品二十年以上千户
三十年以上穆昆與正班以下賞銀絹大定十四年定
隨路軍官出職以新制從下剏添兩重舊遷忠武校尉
者今遷忠勇校尉中都永固軍指揮使及隨路埽兵指
揮使出職舊遷敦武校尉者今遷進義校尉武衛軍大
定十七年定制其眀安曰都將穆昆曰中尉佛寧曰隊
正都將三十月遷一官至昭信注九品職事以隊正陞
中尉中尉陞都將
省令史選取之門有四曰文資曰女直進士曰右職曰
宰執子其出仕之制各異文資者舊惟聽左司官舉用
至熙宗皇統八年省臣謂若止循舊例舉勾乆則善惡
不分而多僥倖遂奏定制自天眷二年及第榜次姓名
從上次第勾年至五十以上官資自承直郎(從六/品)至奉
徳大夫(從五/品)無公私過者一闕勾二人試驗可則收補
若皆可即籍名令還職待補官至承直郎以上一考者
除正七品以上從六品以下職事兩考者除從六品以
上從五品以下奉直大夫(從六/品)以上一考者除從六品
以上從五品以下兩考者除從五品以上正五品以下
節運同正隆元年罷是制止於密院臺及六部吏人令
史内選充大定元年世宗以胥吏既貪墨委之外路幹
事又不知大體徒多擾動至二年罷吏人而復皇統選
進士之制承直郎以上者一考正七品除軍判節察判
軍刺同知兩考者從六品除京運判總府判防禦同知
奉直大夫以上一考者從六品除同前兩考從五品除
節運副京總管府留守司判官七年以散階官至五品
亦勾充不願者聽十一年以進士官至承直者衆遂不
論官資但以榜次勾補二十七年以外多闕官論者以
為資考所拘難以升進乃命不論官資凡一考者與六
品次任降除正七品第三任與六品第四任升為從五
品兩考者與從五品次任降除六品第三四任皆與從
五品五任升正五品承安二年以習學知除刑房知案
及兵興時邊闗令史三十月除隨朝闕泰和八年以習
學知除十五月以上選充正知除一考後理筭資考大
安三年以從榜次則各人所厯月日不齊遂以吏部等
差其所厯嵗月多寡為次收補知除考滿則授隨朝職
貞祐五年進士未厯任者亦得充補一考者除上縣令
再任上縣令升正七品如已厯一任丞簿者舊制除六
品乃更為正七品一任回降從七品再任正七品升六
品如厯兩任丞簿者一考舊除六品乃更為正七品一
任回免降復免正七一任即升六品曽厯令一任者依
舊格六品再任降除七品還升從五品興定二年勅初
任未滿及未厯任者考滿升二等為從七品初任未滿
者兩任未厯任者四任回升正七品兩任正七皆免回
降凡不依榜次勾取者同隨朝升除俟榜次所及日聽
再就補興定五年定進士令史與右職令史同格考滿
未應得從七品者與正七品回降從七一任所勾府令
史不及三考出職者除從七品回降除八品若一任應
得從七品者除六品回降正七品若一任應得正七品
者免降
女直進士令史二十七年格一考注正七品兩考注正
六品二十八勅樞密院等處轉省者者並用進士眀昌
元年勅至三考者與漢人兩考者同除眀昌三年罷契
丹令史其關内増女直進士五人五年以與進士令史
辛苦既同資考難異遂定與漢進士一考與從六品兩
考與從五品宰執子弟省令史大定十二年制凡承廕
者呈省引見除特恩任用外並内奉班收仍於國史院
署編寫太常署檢討秘書監置校勘尚書省准備差使
毎三十月遷一重百五十月出職如承應一考以上許
試補省令譯史則以百二十月出職其已厯月日皆不
紐折如係終場舉人即聽尚書省試補十七年定制以
三品職事官之子試補樞密院令史遂命定部定制宰
執之子并在省宗室郎君如願就試令譯史毎年一就
試令譯史考試院試補外緦麻袒免宗室郎君密院收
補大定二十八年制以宗室第二從親并宰相之子出
職與六品外宗室第三從親并執政之子出職與正七
品其出職皆以百五十月若見已轉省之餘人則至兩
考止與正七品二十九年四從親亦許試補
　
　
　金史巻五十二
