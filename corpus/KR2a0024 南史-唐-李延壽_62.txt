卷六十三
　　唐　　　李　　　延　　　壽　　　撰
　列傳第五十三
　　王神念(子僧辯/)　羊侃(子球/)　(鵾/)　羊鴉仁
王神念太原祁人也少好儒術尤明内典仕魏位潁川
太守與子僧辯據郡歸梁封南城縣侯歴安成武陽宣
城内史皆著政績後為青冀二州刺史神念性剛正所
更州郡必禁止滛祠時青州東北有石鹿山臨海先有
神廟祅巫欺惑百姓逺近祈禱糜費極多及神念至便
令毁撤風俗遂改後徵為右衞將軍卒於官諡曰莊及
元帝初追贈侍中中書令改諡忠公神念少善騎射及
老不衰嘗於武帝前手執二刀楯左右交度馭馬往來
冠絶羣伍時復有楊華者能作驚軍騎亦一時妙㨗帝
深賞之華本名白花武都仇池人父大眼為魏名將華
少有勇力容貌瓌偉魏胡太后逼幸之華懼禍及大眼
死擁部曲載父屍改名華來降胡太后追思不已為作
楊白花歌辭使宮人晝夜連臂蹋足歌之聲甚悽斷華
後位太子左衛率卒於侯景軍中神念長子遵業位太
僕卿次子僧辯
僧辯字君才學渉該博尤明左氏春秋言辭辯㨗器宇
肅然雖射不穿札而有凌雲之氣元帝後為江州刺史
僧辯随府為中兵參軍時有安成望族劉敬躬者田間
得白蛆化為金龜將銷之龜生光照室敬躬以為神而
禱之所請多騐無賴者多依之平生有徳有怨者必報
遂謀作亂逺近響應元帝命中直兵參軍曹子郢討之
使僧辯襲安成子郢既破其軍敬躬走安成僧辯禽之
又討平安州反蠻由是以勇畧稱元帝除荆州僧辯為
貞毅府諮議參軍代柳仲禮為竟陵太守及侯景反元
帝命僧辯總督舟師一萬赴援及至臺城陷沒侯景悉
收其軍實而厚加綏撫遣歸竟陵於是倍道兼行西就
元帝元帝承制以為領軍將軍及荆湘疑貳元帝令僧
辯及鮑泉討之時僧辯以竟陵間部下皆勁勇猶未盡
來意欲待集然後上頓與泉俱入使泉先言之泉入不
敢言元帝問僧辯僧辯以情對元帝性忌以為遷延不
去大怒厲聲曰卿憚行拒命欲同賊邪今唯死耳僧辯
對曰今日就戮甘心但恨不見老母帝自斫之中其髀
流血至地悶絶久之方蘓即送廷尉并收其子姪並繫
之其母脫簪珥待罪帝意解賜以良藥故不死㑹岳陽
軍襲江陵人情騷擾元帝遣就獄出僧辯以為城内都
督俄而岳陽奔退而鮑泉力不能剋長沙帝命僧辯代
之僧辯仍部分將帥并力攻圍遂平湘土還復領軍將
軍侯景浮江西寇軍次夏首僧辯為大都督軍次巴陵
景既陷郢城將進寇荆州於是緣江屯戍望風請服僧
辯並沉公私船於水分命衆軍乘城固守偃旗卧鼓安
若無人翌日賊衆濟江輕騎至城下謂城中曰語王領
軍何不早降僧辯使答曰大軍但向荆州此城自當非
礙僧辯百口在人掌握豈得便降景軍肉薄苦攻城内
同時鼓譟矢石雨下賊乃引退元帝又命平北將軍胡
僧祐率兵援僧辯是日賊復攻城不剋又為火艦燒柵
風不便自焚而退有流星墮其營中賊徒大駭相顧失
色賊帥任約又為陸法和所禽景乃燒營夜遁旋軍夏
首元帝以僧辯為征東將軍開府儀同三司江州刺史
封長寜縣公命即率巴陵諸軍沿流討景攻㧞魯山仍
攻郢即入羅城又有大星如車輪墜賊營去地十丈變
成火一時碎散有龍自城出五色光曜入城前鸚鵡洲
水中景聞之倍道歸建鄴賊帥宋子仙等困蹙求輸郢
城身還就景僧辯偽許之子仙謂為信然浮舟將發僧
辯命杜龕鼓譟掩至大破之禽子仙丁和等送江陵元
帝命生釘和舌臠殺之郢州既平僧辯進師尋陽軍人
多夢周何二廟神云吾已助天子討賊自稱征討大將
軍並乘朱航俄而反曰已殺景同夢者數十百焉元帝
加僧辯侍中尚書令征東大將軍僧辯頻表勸進並蒙
優答於是發江州直指建鄴乃先命南兗州刺史侯瑱
襲南陵鵲頭等戍並剋之先是陳武帝率衆五萬出自
南江前軍五千行至盆口陳武名蓋僧辯僧辯憚之既
至盆口與僧辯㑹于白茅洲為盟於是升壇歃血共讀
盟文辭氣慷慨皆淚下霑衿及發鵲頭中江而風浪師
人咸懼僧辯再拜告天曰僧辯忠臣奉辭伐罪社稷中
興當使風息若鼎命中淪請從此逝言訖風止自此遂
泛安流有羣魚躍水飛空引導賊望官軍上有五色雲
雙龍挾艦行甚迅疾景自出戰於石頭城北僧辯等大
破之盧暉畧聞景戰敗以石頭城降僧辯引軍入據之
景走朱方僧辯命衆將入據臺城其夜軍人失火燒太
極殿及東西堂僧辯雖有滅賊之功而馭下無法軍人
鹵掠驅逼居人都下百姓父子兄弟相哭自石頭至于
東城被執縳者男女裸露袒衣不免緣淮號呌翻思景
焉僧辯命侯瑱裴之横東追景偽行臺趙伯超自吳松
江降侯瑱瑱送至僧辯僧辯謂曰卿荷國重恩遂復同
逆今日之事將欲如何因命送江陵伯超既出僧辯顧
坐客曰朝廷昔唯知有趙伯超豈識王僧辯乎社稷既
傾為我所復人之興廢亦復何常賓客皆前稱歎功徳
僧辯戄然乃謬答曰此乃聖上威徳羣帥用命老夫雖
濫居戎首何力之有焉於是逆寇悉平元帝即位授鎭
衛將軍司徒加班劍二十人改封永寜郡公侍中尚書
令如故先是天監中沙門釋寳誌為讖云太嵗龍將無
理蕭經霜草應死餘人散十八子時言蕭氏當滅李氏
代興及湘州賊陸納等攻破衡州刺史丁道貴而李洪
雅又自零陵稱助討納既而朝廷未達其心詔徵僧辯
就宜豐侯循南征為都督東上諸軍事以陳武帝為都
督西下諸軍事先是陳武譲都督於僧辯僧辯不受故
元帝分為東西都督而俱南討焉尋而洪雅降納納以
為應符於是共議拜洪雅為大將軍尊事為主洪雅乘
平肩大輿繖蓋鼓吹羽儀悉備翼從入長沙城時納等
據車輪夾岸為城士卒皆百戰之餘器甲精嚴徒黨勇
銳蒙衝鬬艦亘水陵山時天日清明初無雲霧軍發之
際忽然風雨時人謂為泣軍百姓竊言知其敗也三月
庚寅有兩龍自城西江中騰躍升天五色分明遥映江
水百姓咸仰面目之父老咸聚而悲竊相謂曰地龍已
去國其亡乎初納造大艦一名曰三王艦者邵陵王河
東王桂陽嗣王三人並為元帝所害故立其像於艦祭
以大牢加其節蓋羽儀鼓吹毎戰輒祭之以求福又造
二艦一曰青龍艦一曰白虎艦皆衣以牛皮並髙十五
丈選其中尤勇健者乘之僧辯憚之稍作連城以逼焉
賊不敢交鋒並懷懈怠僧辯因其無備親執旗鼓以誠
進止羣賊大敗歸保長沙僧辯乃命築壘圍之而自出
臨視賊知不設備其黨吳藏李賢明等蒙楯直進僧辯
尚據胡牀不為之動指麾勇敢遂斬賢明賊乃退歸初
陸納作逆以王琳為辭云若放琳則自服時衆軍未之
許而武陵王紀擁衆上流内外駭懼元帝乃遣琳和解
之湘州乃平因被詔㑹衆軍西討尋而武陵敗績是時
齊遣郭元建謀襲建鄴又遣其大將東方老等繼之陳
武帝聞之馳報江陵元年即詔僧辯急下赴援僧辯次
姑孰即留鎭焉先命豫州刺史侯瑱築壘於東關以拒
北軍徵吳郡太守張彪吳興太守裴之横㑹瑱而大敗
之僧辯振旅歸建鄴承聖三年二月詔以僧辯為太尉
車騎大將軍頃之丁母憂母姓魏氏性甚安和善於綏
接家門内外莫不懷之初僧辯下獄母流淚徒行將入
謝罪元帝不與相見時貞惠世子有寵母詣閤自陳無
訓涕泗嗚咽衆並矜之及僧辯罪免母深相責厲辭色
俱嚴雖剋復舊都功蓋宇宙母恒自謙損不以富貴驕
物朝野稱之謂為明哲婦人及亡甚見愍悼且以僧辯
勲重故喪禮加焉命侍中謁者監護喪事諡曰貞敬太
夫人靈柩將師建康又遣謁者至舟渚弔祭其年十月
魏遣兵及梁王詧合衆將襲江陵元帝徵僧辯於建鄴
為大都督荆州刺史未至而荆州已滅及敬帝初即梁
王位僧辯預援立功承制進驃騎大將軍中書監都督
中外諸軍事錄尚書與陳武帝參謀討伐時齊文宣又
納貞陽侯明以為梁嗣與僧辯書并貞陽亦頻與僧辯
書論還國繼統之事僧辯不納及貞陽與齊上黨王髙
渙至東關散騎常待裴之横軍敗僧辯遂謀納貞陽仍
書定君臣之禮因遣第七子顯顯所生劉并弟子珍往
充質遣左户尚書周𢎞正至歴陽迎明又遣吏部尚書
王通送啓因求以敬帝為皇太子明報書許之僧辯遣
使送質于鄴貞陽求度衞士三千僧辯慮其為變止受
散卒千人而已并遣龍舟法駕往迎貞陽濟江之日僧
辯擁檝中流不敢就岸末乃同㑹于江寜浦明踐位授
僧辯大司馬領太子太傅揚州牧餘如故陳武帝時為
司空南徐州刺史因自京口舉兵襲之僧辯常處石頭
城是日視事軍人已踰城北而入南門又白有兵來僧
辯與子頠遽走出閤計無所出乃據南門樓拜請求哀
陳武縱火焚之方共頠下就執陳武謂曰我有何辜公
欲與齊師賜討又曰何意全無防備僧辯曰委公北門
何謂無備是夜及子頠俱被絞殺初僧辯平建鄴遣陳
武守京口推以赤心結㢘藺之分且為第三子頠許娶
陳武章后所生女未昏而僧辯母亡雖然情好甚密其
長子顗屢諌不聽至是㑹江淮人報云齊兵大舉至壽
春僧辯謂齊軍必出江表因遣記室參軍江旴以事報
陳武仍使整舟艦器械陳武宿有圖僧辯志及聞命留
旴城中銜枚而進知謀者唯侯安都周文育而已外人
但謂江旴徵兵扞北安都舟艦將趣石頭陳武控馬未
進安都大懼乃追陳武罵曰今日作賊事勢已成生死
須決在後欲何所望若敗俱死後期得免斫頭邪陳武
曰安都嗔我乃敢進遂剋之時壽春竟無齊軍又非陳
武之譎殆天授也顗承聖初位待中魏剋江陵隨王琳
入齊為竟陵郡守齊遣王琳鎭壽春將圖江左及陳平
淮南殺琳顗聞之乃出郡城南登髙冢上號哭一慟而
絶顗弟頒少有志節恒随梁元帝及荆州覆滅入于魏
僧辯既亡弟僧智得就任約約敗走僧智肥不能行又
遇害僧智弟僧愔位譙州刺史征蕭勃及聞兄死引軍
還時吳州刺史羊亮𨽻在僧愔下與僧愔不平密召侯
瑱見禽僧愔以名義責填瑱乃委罪於將羊鯤斬之僧
愔復得奔齊與徐嗣徽等挾齊軍攻陳軍敗竄逸荒野
莫知所之仰天嘆曰讐耻不雪未欲身膏野草若精誠
有感當得道路誓不受辱人手拔刀將自刎聞空中催
令急去僧愔異之勉力馳進行一里許顧向處己有陳
人踰越江山僅得歸齊徐嗣徽高平人父雲伯自青部
南歸位終新蔡太守侯景之亂嗣徽歸荆州元帝以為
羅州刺史及弟嗣宗並有武用嗣徽從征巴丘以功為
太子右衛率監南荆州徐州之亡任秦州刺史嗣彥先
在建鄴嗣宗自荆州滅亡中逃得至都從弟嗣先即僧
辯之甥復為比丘慧暹藏得脫俱還及僧辯見害兄弟
抽刀裂眦志在立功俱逃就兄嗣徽密結南豫州刺史
任約與僧辯故舊圖陳武帝帝遣江旴說之嗣徽執旴
送鄴乞師焉齊文宣帝授為儀同命將應赴及石頭敗
退復請兵於齊與任約王曅席臯同心度江及戰敗嗣
徽墮馬嗣宗援兄見害嗣彥為陳武軍所禽辭色不撓
而死任約王曅得北歸
羊侃字祖忻泰山梁父人也父祉北史有傳侃少而瓌
偉身長七尺八寸雅愛文史弱冠随父在梁州立功初
為尚書郎以力聞魏帝常謂曰郎官謂卿為虎豈羊質
虎皮乎試作虎狀侃因伏以手抉殿沒指魏帝壯之賜
以珠劍正光中秦州羌莫折念生據州反仍遣其弟天
生攻陷岐州寇雍州侃為偏將𨽻蕭寳寅往討之射殺
天生其衆即潰以功為征東大將軍東道行臺領泰山
太守進爵鉅平侯初其父祉恒使侃南歸侃至是將舉
濟河以成先志其從兄兗州刺史敦密知之據州拒侃
侃乃率精兵三萬襲之不剋仍築十餘城以守之梁朝
賞授一與元法僧同魏帝聞之使授侃驃騎大將軍司
徒泰山郡公長為兗州刺史侃斬其使魏人大駭令僕
射于暉率衆十萬及髙歡尒朱陽都等相繼而至柵中
矢盡南軍不進乃夜潰圍而出一日一夜乃出魏境至
渣口衆尚萬餘人馬二千匹將入南士卒竟夜悲歌侃
乃謝曰卿等懷土幸適去留各拜辭而去侃以大通三
年至建鄴授徐州刺史併其兄黙及三弟忱給元皆拜
刺史侃封髙昌縣侯累遷太子左衛率侍中車駕幸樂
游苑侃預宴時少府奏新造兩刃矟成長二丈四尺圍
一尺三寸帝因賜侃河南國紫騮令試之侃執矟上馬
左右擊刺特盡其妙觀者登樹帝曰此樹必為侍中折
矣俄而果折因號此矟為折樹矟北人降者唯侃是衣
冠餘緒帝寵之踰於他者謂曰朕少時捉矟形勢似卿
今失其舊體殊覺不奇上又製武宴詩三十韻示侃侃
即席上應詔帝覽曰吾聞仁者有勇今見勇者有仁可
謂鄒魯遺風英賢不絶是日詔入直殿省啓尚方仗不
堪用上大怒坐者非一及侯景作逆果弊於仗麤後遷
都官尚書尚書令何敬容用事與之並省未嘗游造左
衛蘭欽同侍宮宴詞色少交侃於坐折之曰小子汝以
銅鼓買朱异作父韋粲作兄何敢無宜適朱時在席後
華林法㑹欽拜謝於省中王銓謂欽曰卿能屈膝康公
彌見盡美然羊公意猶未釋容能更置一拜欽從之宦
者張僧胤嘗侯侃侃曰我牀非閹人所坐竟不前之時
論美其貞正太清元年為侍中㑹大舉北侵以侃為寇
軍將軍監作寒山堰事堰立侃勸元帥貞陽侯明乘水
攻彭城不見納既而魏援大至侃頻言乘其逺來可擊
旦日又勸出戰並不從侃乃率所領頓堰上及衆軍敗
侃結陣徐還二年復為都官尚書侯景反攻陷歴陽帝
問侃討景之䇿侃求以二千人急據采石令邵陵王襲
取夀春使景進不得前退失巢窟烏合之衆自然瓦解
議者謂景未敢便逼都遂寢其䇿令王質往侃曰今兹
敗矣乃令侃率千餘騎頓望國門景至新林追侃入副
宣城王都督城内諸軍事時景既卒至百姓競入公私
混亂無復次序侃乃區分防擬皆以宗室間之軍人爭
入武庫自取器甲所司不能禁侃命斬數人方得止是
時梁興四十七年境内無事公卿在位及閭里士大夫
莫見兵甲賊至卒迫公私駭震時宿將已盡後進少年
並出在外城中唯有侃及柳津韋黯津年老且疾黯儒
而無謀軍旅指撝一決於侃膽力俱壯簡文深仗之及
賊逼城衆皆兇懼侃偽稱得外射書云邵陵西昌侯已
至近路衆皆少安賊攻東掖門縱火甚盛侃以水沃滅
火射殺數人賊乃退加侍中軍師將軍有詔送金五千
兩銀萬兩絹萬匹賜戰士侃辭不受部曲千餘人並私
加賞賚賊為尖項木驢攻城矢石所不能制侃作雉尾
炬施鐡鏃以油灌之擲驢上焚之俄盡賊又東西起二
土山以臨城城中震駭侃命為地道潛引其土山不能
立賊又作登城樓髙十餘丈欲臨射城中侃曰車髙壍
虛彼來必倒可卧而觀之及車動果倒衆皆服焉賊既
頻攻不㨗乃築長圍朱异張綰議出擊之帝以問侃侃
曰不可賊多日攻城既不能下故立長圍欲引城中降
者耳今擊之出人若少不足破賊若多則一旦失利門
隘橋小必大致挫衂不從遂使千餘人出戰未及交鋒
望風退走果以爭橋赴水死者大半初侃長子鷟為景
所獲執來城下示侃侃謂曰我傾宗報主猶恨不足豈
復計此一子幸早殺之數日復持來侃謂鷟曰久以汝
為死猶在邪吾以身許國誓死行陣終不以爾而生進
退因引弓射之賊以其忠義亦弗之害景遣儀同傅士
哲呼侃與語曰侯王逺來問訊天子何為閉拒不時進
納尚書國家大臣宜啓朝廷侃曰侯將軍奔亡之後歸
命國家重鎭方城縣相任寄何所患苦忽致稱兵豈有
人臣而至於此吾不能妄受浮說開門揖盜士哲曰在
北之日久挹風猷願去戎服得一相見侃為免胄士哲
瞻望久之而去其為北人所欽慕如此後大雨城内土
山崩賊乘之垂入苦戰不能禁侃乃令多擲火為火城
以斷其路徐於城内築城賊不能進尋以疾卒於城内
贈侍中護軍將軍子球嗣侃少雄勇旅力絶人所用弓
至二十石馬上用六石弓嘗於兗州堯廟蹋壁直上至
五尋橫行得七跡泗橋有數石人長八尺大十圍侃執
以相擊悉皆破碎性豪侈善音律自造采蓮棹歌兩曲
甚有新致姬妾列侍窮極奢靡有彈箏人陸大喜著鹿
角爪長七寸儛人張淨琬腰圍一尺六寸時人咸推能
掌上儛又有孫荆玉能反腰帖地銜得席上玉簪敕賚
歌人王娥兒東宮亦賚歌者屈偶之並妙盡奇曲一時
無對初赴衡州於兩艖䒀起三間通梁木齋飾以珠玉
加之錦繢盛設帷屏列女樂乘潮解纜臨波置酒緣塘
傍水觀者填咽大同中魏使陽斐與侃在北嘗同學有
詔命侃延斐同宴賔客三百餘人食器皆金玉雜寳奏
三部女樂至夕侍婢百餘人俱執金花燭侃不飲酒而
好賔游終日獻酬同其醉醒性寛厚有器局嘗南還至
漣口置酒有客張孺才者醉於船中失火延燒七十餘
艘所燔金帛不可勝數侃聞聊不挂意命酒不輟孺才
慙懼自逃侃慰喻使還待之如舊第三子鵾字子鵬隨
侃臺内城陷竄於陽平侯景以其妹為小妻呼還待之
甚厚以為庫真都督及景敗鵾密圖之乃隨其東走景
於松江戰敗惟餘三舸下海欲向蒙山㑹景晝寢鵾語
海師此中何處有蒙山汝但聽我處分遂直向京口至
胡豆洲景覺大驚問岸上云郭元建猶在廣陵景大喜
將依之鵾㧞刀叱海師使向京口鵾與王元禮謝答仁
弟葳㽔並景之昵也三人謂景曰我等為王百戰百勝
自謂無敵卒至於此豈非天乎今就王乞頭以取富貴
景欲透水鵾抽刀斫之景乃走入船中以小刀抉船鵾
以矟入刺殺之景僕射索超世在别船葳㽔以景命召
之斬于京口元帝以鵾為青州刺史封昌國縣侯又領
東陽太守征陸納加散騎常侍除西晉州刺史破郭元
建於東闗遷東晉州刺史承聖三年西魏圍江陵鵾赴
援不及從王僧愔征蕭勃於嶺表聞僧辯敗乃還為侯
瑱所破遇害年二十八
羊鴉仁字孝穆太山鉅平人也少驍勇仕郡為主簿普
通中率兄弟自魏歸梁封廣晉侯征伐青齊間累有功
績位至都督北司州刺史及侯景降詔鴉仁督土州刺
史桓和之仁州刺史湛海珍等趣縣瓠應接景至仍為
都督司豫二州刺史鎮縣瓠㑹侯景敗於渦陽魏軍漸
逼鴉仁恐糧運不繼遂還北司上表陳謝帝大怒鴉仁
鴉仁懼頓軍入淮上及侯景反鴉仁率所部入援太清
二年景既背盟鴉仁乃與趙伯超及南康王㑹理共攻
賊於東府城反為賊敗臺城陷景以為五兵尚書鴉仁
常思奮發謂所親曰吾以凡流受寵朝廷竟無報效以
答重恩今若以此終没有餘責因泣下見者傷焉三年
出奔江西將赴江陵至東莞為故北徐州刺史荀伯道
子晷所害臨死以報效不终因而泣下後鴉仁兄子海
珍知之掘晷伯父并祖及所生母合五喪各分其半骨
共棺焚之半骨雜他骨作五袋盛之銘袋上曰荀晷祖
父母某之骨鴉仁子亮侯景亂後移至吳州刺史随王
琳以名將子見禮甚隆為人多酒無賴酒醉為閹豎所
殺
論曰王神念羊侃羊鴉仁等自北徂南咸受寵任既而
侃及鴉仁晚遇屯剝侃則臨危不撓鴉仁則守義以殞
古人所謂心同鐵石此之謂乎僧辯風格秀舉有文武
奇才而逢兹酷濫㡬致隕覆幸全首領卒樹奇功事人
之道於斯為得及時鍾交喪地居元宰内有奥主而外
求君遂使尊卑易位親疎貿序既同兒戲且類奕棊延
敵開釁實基於此喪國傾宗為天下笑豈天將啓陳何
斯人而斯謬也哀哉
　
　
　
　
　
　
　
　
　南史卷六十三
　南史卷六十三考證
王僧辯傳既至盆口與僧辯㑹於白茅洲為盟○陳書
　盆作湓洲作灣
自石頭至于東城○監本缺于字今从閣本増入
　
　
　
　
　
　
　
　
　
　
　
　南史卷六十三考證
