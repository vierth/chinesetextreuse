書卷五十一
　　梁　　　　沈　　　　　約　　　　撰
　列傳第十一
　　宗室
長沙景王道憐高祖中弟也初為國子學生謝琰為徐
州命為從事史高祖克京城進平京邑道憐常留家侍
慰太后桓𤣥走大將軍武陵王遵承制除員外散騎侍
郎尋遷建威將軍南彭城内史時北青州刺史劉該反
引索虜為援清河陽平二郡太守孫全聚衆應之義熙
元年索虜托跋開遣偽豫州刺史索度真大將軍斛斯
蘭宼徐州攻相縣執鉅鹿太守賀申進圍寧朔將軍羊
穆之於彭城穆之告急道憐率衆救之軍次陵柵斬全
進至彭城真蘭退走道憐率寧孟龍驤將軍孔隆及穆
之等追真蘭走奔相城又追躡至光水溝斬劉該虜衆
見殺及赴水死略盡高祖鎮京口進道憐號龍驤將軍
又領堂邑太守戍石頭明年加使持節監征蜀諸軍事
率冠軍將軍劉敬宣等伐譙縱而文處茂温祚據險不
得進故不果行以義勳封新興縣五等侯四年代諸葛
長民為并州刺史義昌太守將軍内史如故猶戍石頭
時鮮卑侵逼自彭城以南民皆保聚山陽淮隂諸戍竝
不復立道憐請據彭城以漸修剏朝議以彭城縣逺使
鎮山陽進號征虜將軍督淮北軍郡事北東海太守并
州刺史義昌太守如故以破索度真功封新渝縣男食
邑五百戸從高祖征廣固常為軍鋒及城䧟慕容超將
親兵突圍走道憐所部獲之加使持節進號左將軍七
年解并州加北徐州刺史移鎮彭城八年高祖伐劉毅
徵為都督兗青二州晉陵京口淮南諸軍郡事兗青州
刺史持節將軍太守如故還鎮京口九年甲仗五十人
入殿以廣固功改封竟陵縣公食邑千戸減先封戸邑
之半以賜次子義宗十一年進號中軍將軍加散騎常
侍給鼔吹一部明年討司馬休之道憐監留府事甲仗
百人入殿江陵平以為都督荆湘益秦寧梁雝七州諸
軍驃騎將軍開府儀同三司鎮䕶南蠻校尉荆州刺史
持節常侍如故北府文武悉配之道憐素無才能言音
甚楚舉止施為多諸鄙拙高祖雖遣將軍佐輔之而貪
縱過甚畜聚財貨常若不足去鎮之日府庫為之空虛
高祖平定三秦方思外畧徵道憐還為侍中都督徐兗
青三州揚州之晉陵諸軍事守尚書令徐兗二州刺史
持節將軍如故元興元年解尚書令進位司空出鎮京
口高祖受命進位太尉封長沙王食邑五千戸持節侍
中都督刺史如故永初二年朝正入住殿省先是廬陵
王義真為揚州刺史太后謂上曰道憐汝布衣兄弟故
宜為揚州上曰寄奴於道憐豈有所惜揚州根本所寄
事務至多非道憐所了太后曰道憐年出五十豈當不
如汝十歲兒邪上曰車士雖為刺史事無大小悉由寄
奴道憐年長不親其事於聽望不足太后乃無言車士
義真小字也三年春高祖不豫加班劒三十人時道憐
入朝留司馬陸仲元居守刁逵子彌為亡命率數十人
入京城仲元擊斬之先是府史陳㹠告彌有異謀至是
賜錢二十萬除縣令五月宮車晏駕道憐疾患不堪臨
喪六月薨年五十五追贈太傅持節侍中都督刺史如
故祭禮依晉太宰安平王故事鸞輅九旒黄屋左纛轀
輬挽歌二部前後部羽葆鼔吹虎賁班劒百人太祖元
嘉九年詔曰古者明王經國司勳有典平章以馭德刑
班瑞以疇功烈銘徽庸於鼎彛配祫祀於清廟是以從
饗先王義存商誥祭於大蒸禮著周典自漢迄晉世崇
其文王猷既昭幽顯咸秩先皇經緯天地撥亂受終駿
命爰集光宅區宇雖聖明淵運三靈允協抑亦股肱翼
亮之勤祈父宣力之効故使持節侍中都督南徐兗二
州揚州之晉陵京口諸軍事太傅南徐兗二州刺史長
沙景王故侍中大司馬臨川烈武王故司徒南康文宣
公穆之侍中衞將軍開府儀同三司録尚書事揚州刺
史華容縣開國公𢎞使持節散騎常侍都督江州豫州
西陽新蔡晉熙四郡軍事征南大將軍開府儀同三司
江州刺史永修縣開國公道濟故將軍青州刺史龍陽
縣開國侯鎮惡或履道廣流秉德冲邈或雅量高劭風
鑒明逺或識微知正才略開邁咸文德以熙帝載武功
以隆景業固以侔蹤姬旦方軌伊邵者矣朕以寡德纂
戎鴻緒每惟道勳思遵令典而太常未銘從祀尚闕鑒
寐欽屬永言深懐便宜敬是前式憲兹嘉禮勒功天府
配祭廟廷俾示徽章垂美長世茂績逺猷永傳不朽道
憐六子義欣義慶義融義宗義賓義綦義欣嗣為員外
散騎侍郎不拜歴中領軍征虜將軍青州刺史魏郡太
守將軍如故戍石頭元嘉元年進號後將軍加散騎常
侍三年以本號為南兗州刺史七年到彦之率大衆入
河義欣進彭城為衆軍聲援彦之退敗青齊騷擾將佐
慮寇大至勸義欣委鎮還都義欣堅志不動遷使持節
監豫司雍并四州諸軍豫州刺史將軍如故給鼓吹一
部鎮壽陽于時土境荒毁人民彫散城郭頽敗盗賊公
行義欣綱維補緝隨宜經理劫盗所經立討誅之制境
内畏服道不拾遺城府庫藏並皆完實遂為盛藩彊鎮
時淮西江北長吏悉敘勞人武夫多無政術義欣陳之
曰江淮左右土塉民疎頃年以來荐飢相襲百城彫弊
於今為甚綏牧之宜必俟良吏勞人武夫不經政術統
内官長多非才授東南殷實猶或簡能况賓接荒垂而
可輯粲頓闕願勑選部必使任得其人庶得不勞而治
芍陂良田萬餘頃堤堰久壊秋夏常苦旱義欣遣諮議
參軍殷肅循行修理有舊溝引渒水入陂不治積久樹
木榛塞肅伐木開榛水得通注旱患由是得除十年進
號鎮軍將軍進監為都督十一年夏入朝太祖厚加恩
禮十六年薨時年三十六追贈散騎常侍征西將軍開
府儀同三司持節都督刺史如故諡曰成王子悼王瑾
字彦瑜官至太子屯騎校尉三十年為元凶所殺世祖
即位追贈散騎常侍子粲早夭粲弟纂字元績嗣官至
歩兵校尉順帝昇明二年薨會齊受禪國除瑾弟袛字
彥期大明中為中書郎太宰江夏王義恭領中書監服
親不得相臨表求解職世祖詔曰昔二王兩謝俱至崇
禮自今三臺五省悉同此例太宗初為南兗州刺史都
官尚書謀應晉安王子勛為逆伏誅祗弟楷袐書郎為
元凶所殺追贈通直郎楷弟聸晉安太守與子勛同逆
伏誅聸弟韞字彥文歩兵校尉宣城太守子勛為亂大
衆屯據鵲尾攻逼宣城于時四方牧守莫不同逆唯韞
棄郡赴朝廷太宗嘉其誠以為黄門郎太子中庶子侍
中加荆湘州南兗州刺史吳興太守侍中領左軍將軍
又改領驍騎將軍撫軍將軍雍州刺史侍中領右衛將
軍改領左衛將軍散騎常侍中領軍昇明二年謀反伏
誅韞人才凡鄙以有宣城之勲特為太宗所寵在湘州
及雍州使善畫者圖其出行鹵簿羽儀常自披玩嘗以
此圖示征西將軍蔡興宗興宗戲之陽若不解畫者指
韞形像問曰此何人而在舉上韞曰此正是我其庸鄙
如此韞弟弼武昌太守亦與子勛同逆伏誅弟鑒員外
散騎侍郎蚤卒鑒弟勰字彥龢侍中吳興太守後廢帝
元徽元年卒勰弟顥字彥明侍中左衛將軍冠軍將軍
吳興太守未拜元徽四年卒追贈右將軍顥弟述東陽
太守黄門郎與從弟秉同逆事敗走白山追禽伏誅義
欣弟義慶出繼臨川烈武王道規義慶弟義融永初元
年封桂陽縣侯食邑千戸凡王子為侯者食邑皆千戸
義融歴侍中左衛軍太子中庶子五兵尚書領軍有質
榦善於用短楯元嘉十八年卒追贈車騎將軍諡曰恭
侯子孝侯顗嗣官至太子翊軍校尉為元凶所殺世祖
即位追贈散騎常侍無子弟襲以子晃繼封昇明二年
與員外散騎侍郎安成戢仁祖荒人王武連羽林副彭
元儁等謀反國除襲字茂德太子舍人安成太守晉安
王子勛為逆襲據郡距之勛遣軍攻圍不能下太宗嘉
之以為郢州刺史封建陵縣侯食邑五百戸建陵縣屬
蒼梧郡以道逺改封臨澧縣侯太始六年卒於中䕶軍
追贈䕶軍將軍加散騎常侍諡曰忠侯襲亦庸鄙在郢
州暑月露㡓上聽事綱紀正伏閣怪之訪問乃知襲子
旻嗣昇明三年改封東昌縣侯與兄晃俱伏誅襲弟彪
袐書郎弟寔太子舍人並蚤卒寔弟爽海陵太守義融
弟義宗幼為高祖所愛字曰伯奴賜爵新渝縣男永初
元年進爵為侯歴黄門侍郎太子左衛率元嘉八年坐
門生柱德靈放横打人還第内藏義宗隠蔽之免官德
靈雅有姿色為義宗所愛寵本會稽郡吏謝方明為郡
方明子惠連愛幸之為之賦詩十餘首乘流遵歸渚篇
是也又為侍中太子詹事加散騎常侍征虜將軍南兗
州刺史二十一年卒追贈散騎常侍平北將軍諡曰惠
侯愛士樂施兼好文籍世以此稱之子懐侯玠嗣琅邪
秦郡太守為元凶所殺追贈散騎常侍無子弟秉以子
承繼封秉字彥節初為著作郎歴羽林監越騎校尉中
書黄門侍郎太宗泰始初為侍中頻徙左衛將軍丹陽
尹太子詹事吏部尚書時宗室雖多材能甚寡秉少自
砥束甚得朝野之譽故為太宗所委五年出為前将軍
淮南宣城二郡太守不拜還復本任復為侍中守秘書
監領太子詹事未拜遷使持節都督南徐徐兗豫青冀
六州諸軍事後將軍南徐州刺史加散騎常侍後廢帝
即位改都督郢州豫州之西陽司州之義陽二郡諸軍
事郢州刺史持節常侍如故未拜留為尚書左僕射參
選元徽元年領吏部加兵五百人尋領衛尉辭不拜桂
陽王休範為逆中領軍劉勔出守石頭秉權兼領軍將
軍所給加兵自隨入殿二年加散騎常侍丹陽尹解吏
部封當陽縣侯食邑千戸與齊王袁粲褚淵分日入直
決機事四年遷中書令加撫軍將軍常侍尹如故順帝
即位轉尚書令中領軍將軍如故時齊王輔政四海屬
心秉知鼎命有在密懐異圖袁粲鎮石頭不識天命沈
攸之舉兵反齊王入屯朝堂粲濳與秉及諸大將黄回
等謀欲作亂本期夜會石頭旦乃舉兵秉素恇怯騷動
擾不自安再餔後便自丹陽郡車載婦女盡室奔石頭
部曲數百赫奕滿道既至見粲粲驚曰何遽便來事今
敗矣秉曰今得見公萬死亦何恨從弟中領軍韞直在
省内與直閤將軍卜伯興謀其夜共攻齊王會秉去事
覺齊王夜使驍騎將軍王敬則收韞韞已戒嚴敬則率
壯士直前韞左右皆披靡因殺之伯興亦伏誅粲敗秉
踰城出走於額檐湖見擒與二子承俁並死秉時年四
十五秉妻蕭氏思話女也元徽中朝廷危殆妻常懼禍
敗每謂秉曰君富貴已足故應為兒子作計年垂五十
殘生何足恡邪秉不能從秉弟謨奉朝請謨弟遐字彥
道亦奉朝請員外散騎侍郎與嫡母殷養女雲敷私通
殷每禁之殷暴病卒未大殮口鼻流血疑遐濳加毒害
為有司所紏世祖徙之始安郡永光中得還太宗世歴
黄門侍郎都官尚書吳郡太守兄秉既死齊王遣誅之
遐人才甚凡自諱名常對賓客曰孝武無道枉我殺母
其頑騃若此秉當權遐累求方伯秉曰我在用汝作州
於聽望不足遐曰富貴時則云不可相關從坐之日為
得免不至是果死焉義宗弟義賓元嘉二年封新野縣
侯六年以新野荒敝改封興安縣侯黄門郎袐書監左
衛將軍位至輔國將軍徐州刺史二十五年卒追贈後
將軍諡曰肅侯子惠侯綜嗣卒子憲嗣昇明二年齊受
禪國除綜弟琨晉平太守義賓弟義綦元嘉六年封營
道縣侯凡鄙無識知每為始興王濬兄弟所戲弄濬常
謂義綦曰陸士衡詩云營道無烈心其何意苦阿父如
此義綦曰下官初不識何忽見苦其庸塞可笑類若此
歴右衛將軍湘州刺史孝建二年卒贈平南將軍諡曰
僖侯子長猷嗣官至歩兵校尉昇明三年卒齊受禪國
除
臨川烈武王道規字道則高祖少弟也少倜儻有大志
高祖竒之與謀桓𤣥時桓𢎞鎮廣陵以為征虜中兵參
軍高祖克京城道規亦以其日與劉毅孟昶共斬𢎞收
衆濟江進平京邑𤣥敗走晉大將軍武陵王遵承制以
道規為振武將軍義昌太守與劉毅何無忌追𤣥𤣥西
走江陵留郭鈐何澹之等固守盆口義軍既至賊列艦
距之澹之空設羽儀旗幟於一舫而别在它船無忌欲
攻羽儀所在衆悉不同曰澹之必不在此舫雖得無益
也無忌曰澹之不在此舫固不須言也既不在此則戰
士必弱我以勁兵攻之必可禽也禽之之日彼必以為
失其軍主我徒咸謂已得賊帥我勇而彼懼懼而薄之
破之必矣道規喜曰此名計也因往彼攻之即禽此舫
因鼓譟倡曰已斬何澹之賊徒及義軍並以為然因縱
兵賊衆奔敗即克盆口進平尋陽因復馳進遇𤣥於崢
嶸洲道規等兵不滿萬人而𤣥戰士數萬衆並憚之欲
退還尋陽道規曰不可彼衆我寡强弱異勢今若畏懦
不進必為所乘雖至尋陽豈能自固𤣥雖竊名雄豪内
實恇怯加已經奔敗衆無固心決機兩陣將雄者克昔
光武昆陽之戰曹操官渡之師皆以少制多共所聞也
今雖才謝古人豈可先為之弱因麾衆而進毅等從之
大破𤣥軍郭鈐與𤣥單舸走江陵不復能守欲入蜀為
馮遷所斬義軍遇風不進桓謙桓振復據江陵毅留巴
陵道規與無忌俱進攻桓謐於馬頭桓蔚於寵洲皆破
之無忌欲乘勝直造江陵道規曰兵法屈申有時不可
茍進諸桓世居西楚羣小皆為竭力振勇冠三軍難與
爭勝且可頓兵銳徐以計策縻之不憂不克也無忌不
從果為振所敗乃退還尋陽繕治舟甲復進軍夏口偽
鎮軍將軍馮該戍夏口東岸揚武將軍孟山圖據魯城
輔國將軍桓仙客守偃月壘於是毅攻魯城道規無忌
攻偃月並克之生禽仙客山圖其夕該遁走進平巴陵
謙振遣使求割荆江二州奉歸晉帝不許會南陽太守
魯宗之起義攻襄陽偽雝州刺史桓蔚走江陵宗之進
至紀南振自往距之使桓謙留守時毅道規已次馬頭
馳往襲謙奔走即日克江陵城振大破宗之而歸聞城
已䧟亦走無忌翼衛天子還京師道規留夏口江陵之
平也道規推毅為元功無忌為次功自居其末進號輔
國將軍督淮北諸軍事并州刺史義昌太守如故時荆
州湘江豫猶多桓氏餘燼往往屯結復以本官進督江
州之武昌荆州之江夏隨郡義陽綏安豫州之西陽汝
南潁川新蔡九郡諸軍事隨宜剪撲皆悉平之以義勳
封華容縣公食邑三千戸遷使持節都督荆寧秦梁雝
六州司州之河南諸軍事領䕶南蠻校尉荆州刺史將
軍如故辭南蠻以授殷叔文叔文被誅乃復還領善於
為治刑政明理士民莫不畏而愛之劉敬宣征蜀不克
道規以督統降為建威將軍盧循寇逼京邑道規遣司
馬王鎮之及揚武將軍檀道濟廣武將軍到彦之等赴
援朝廷至尋陽為賊黨荀林所破循即以林為南蠻校
尉分兵配之使乘勝伐江陵揚聲云徐道覆已克京邑
而桓謙自長安入蜀譙縱以謙為荆州刺史厚加資給
與其大將譙道福俱寇江陵正與林會林屯江津謙軍
枝江二宼交逼分絶都邑之間荆楚既桓氏義舊並懐
異心道規乃會將士告之曰桓謙今在近畿聞者頗有
去就之計吾東來文武足以濟事若欲去者本不相禁
因夜開城門逹曉不閉衆咸憚服莫有去者雝州刺史
魯宗之率衆數千自襄陽來赴或謂宗之未可測道規
乃單馬迎之宗之感悅衆議欲使檀道濟到彦之與宗
之共擊道規曰盧循􁌅隔中流扇張同異桓謙荀林更
相首尾人懐危懼莫有固心成敗之機在此一舉非吾
自行其事不決乃使宗之居守委以腹心率諸軍攻謙
諸將佐皆固諫曰今逺出討謙其勝難必荀林近在江
津伺人動静若來攻城宗之未必能固脫有差跌大事
去矣道規曰諸君不識兵機耳荀林愚豎無他竒計以
吾去未逺必不敢向城吾今取謙往至便克沈疑之間
已自還反謙敗則林破膽豈暇得來且宗之獨守何為
不支數日解南蠻校尉印以授咨議參軍劉遵馳往攻
謙水陸齊進謙大敗單舸走欲下就林追斬之還至浦
口林又奔散劉遵率軍追林至巴陵斬之初謙至枝江
江陵士庶皆與謙書言城内虛實咸欲謀為内應至是
參軍曹仲宗檢得之道規悉焚不視衆於是大安進號
征西將軍先是桓歆子道兒逃于江西出擊義陽郡與
盧循相連結循使蔡猛助之道規遣參軍劉基破道兒
於大薄臨陳斬猛徐道覆率衆三萬奄至破冢魯宗之
已還襄陽追召不及人情大震或傳循已平京師遣道
覆上為刺史江漢士庶感焚書之恩無復貳志道規使
劉遵為游軍自距道覆於豫章口前驅失利道規壯氣
愈厲激揚三軍遵自外横擊大破之斬首萬餘級赴水
死者殆盡道覆單舸走還盆口初使遵為游軍衆咸云
今彊敵在前唯患衆少不應割削見力置無用之地及
破道覆果得游軍之力衆乃服焉遵字慧明臨淮海西
人道規從母兄蕭氏舅也官至右將軍宣城内史淮南
太守義熙十年卒追贈撫軍將軍追封監利縣侯食邑
七百戸道規進號征西大將軍開府儀同三司加散騎
常侍固辭俄而寢疾改授都督豫章江二州揚州之宣
城淮南廬江歴陽安豐堂邑六郡諸軍事豫州刺史持
節常侍將軍如故以疾不拜八年閏月薨于京師時年
四十三追贈侍中司徒加班劒二十人諡曰烈武公平
桓謙功進封南郡公邑五千戸高祖受命贈大司馬追
封臨川王食邑如先道規無子以長沙景王第二子義
慶為嗣初太祖少為道規所養高祖命紹焉咸以禮無
二繼太祖還本而定義慶為荆州廟主當隨往江陵太
祖詔曰襃崇道勲經國之盛典尊親追逺因心之所隆
故侍中大司馬臨川烈武王體道欽明至德淵邈叡哲
自天孝友光備爰始協規則翼賛景業陵威致討則克
剪梟鯨逮妖逆交侵方難孔棘勢踰累棊人無固志王
神謩獨運靈武宏發輯寧内外誅覆羣凶固已化被江
漢勲高微管逺猷侔於二南英雄邁於兩獻者矣朕幼
蒙殊愛德廕特隆豐恩慈訓義深情戚永惟仁範感慕
纒懐今當擁移寢祏初祀西夏思崇嘉禮式備徽章庶
以昭宣風度允副幽顯其追崇丞相加殊禮鸞輅九旒
黄屋左纛給節鉞前後部羽葆鼔吹虎賁班劒百人侍
中如故及長沙太妃檀氏臨川太妃曹氏後薨祭皆給
鸞輅九旒黄屋左纛轀輬車挽歌一部前後部羽葆皷
吹虎賁班劒百人義慶幼為高祖所知常曰此吾家豐
城也年十三襲封南郡公除給事不拜義熙十二年從
伐長安還輔國將軍北青州刺史未之任徙督豫州諸
軍豫州刺史復督淮北諸軍事豫州刺史將軍並如故
永初元年襲封臨川王徵為侍中元嘉元年轉散騎常
侍袐書監徙度支尚書遷丹陽尹加輔國將軍常侍並
如故時有民黃初妻趙殺子婦遇赦應徙送避孫讐義
慶曰案周禮父母之仇避之海外雖遇市朝鬬不反兵
蓋以莫大之寃理不可奪含戚枕戈義許必報至於親
戚為戮骨肉相殘故道乖常憲記無定准求之法外裁
以人情且禮有過失之宥律無讐祖之文况趙之縱暴
本由於酒論心即實事盡荒耄之王母等行路之深讐
臣謂此孫忍愧銜悲不違子義共天同域無虧孝道六
年加尚書左僕射八年太白星犯右執法義慶懼有災
禍乞求外鎮太祖詔譬之曰𤣥象茫昧既難可了且史
家諸占各有異同兵星王時有所干犯乃主當誅以此
言之益無懼也鄭僕射亡後左執法嘗有變王光禄至
今平安日蝕三朝天下之至忌晉孝武初有此異彼庸
主耳猶竟無他天道輔仁福善謂不足橫生憂懼兄與
後軍各受内外之任本以維城表裏經之盛衰此懐實
有由來之事設若天必降災寧可千里逃避邪既非逺
者之事又不知吉凶定所若在都則有不測去此必保
利貞者豈敢茍違天邪義慶固求解僕射乃許之加中
書令進號前將軍常侍尹如故在京尹九年出為使持
節都督荆雍益寧梁南北秦七州諸軍平西將軍荆州
刺史荆州居上流之重地廣兵彊資實兵甲居朝廷之
半故高祖使諸子居之義慶以宗室令美故特有此授
性謙虛始至及去鎮迎送物並不受十二年普使内外
羣官舉士義慶上表曰詔書疇咨羣司延及連牧旌賢
仄陋拔善幽遐伏惟陛下惠哲光宣經緯明逺皇階藻
曜風猷日昇而猶詢衢室之令典遵明臺之叡訓降淵
慮於管庫紆聖思乎版築故以道邈往載徳高前王臣
敢竭虛闇袛承明㫖伏見前臨沮令新野庾實秉真履
約愛敬淳深昔在母憂毁瘠過禮今罹父疚泣血有聞
行成閨庭孝著隣黨足以敦化率民齊教軌俗前徵奉
朝請武陵龔祈恬和平簡貞潔純素濳居研志耽情墳
籍亦足鎮息頽競奬朂浮動處士南郡師覺才學明敏
操介清修業均井渫志固氷霜臣往年辟為州祭酒未
行其志若朝命逺暨玉帛遐臻異人間出何逺之有義
慶留心撫物州統内官長親老不隨在官舎者年聽遣
五吏餉家先是王𢎞為江州亦有此制在州八年為西
土所安撰徐州先賢傳十卷奏上之又擬班固典引為
典叙以述皇代之美十六年改授散騎常侍都督江州
之西陽晉熙新蔡三郡諸軍事衞將軍江州刺史持節
如故十七年即本號都督南兖州徐兖青冀幽六州諸
軍事南兗州刺史尋加開府儀同三司為性簡素寡嗜
欲愛好文義文辭雖不多然足為宗室之表受任歴藩
無浮淫之過唯晩節奉養沙門頗致費損少善騎乘及
長以世路艱難不復跨馬招聚文學之士近逺必至太
尉袁淑文冠當時義慶在江州請為衛軍諮議參軍其
餘呉郡陸展東海何長瑜鮑照等並為辭章之美引為
佐史國臣太祖與義慶書常加意斟酌鮑照字明逺文
辭贍逸嘗為古樂府文甚遒麗元嘉中河濟俱清當時
以為美瑞照為河清頌其序甚工其辭曰臣聞善談天
者必徵象於人工言古者先考績於今鴻犧以降遐哉
邈乎鏤山岳彫篆素昭德􁊟勛可謂多矣而史編唐堯
之功載格于上下樂登文王之操稱於昭于天素狐𤣥
玉聿彰符命朴牛大螾爰定祥厯魚鳥動色禾雉興讓
皆物不盈眥而美溢金石詩人於是不作頌聲為之而
寑庸非惑歟自我皇宋之承天命也仰符應龍之精俯
協河龜之靈君圖帝寳粲爛瑰英固業光曩代事華前
德矣聖上天飛踐極迄兹二十四載道化周流𤣥澤汪
濊地平天成上下含熙文同軌通表裏禔福燿德中區
黎庻知讓觀英遐表夷貉懷惠卹勤秩禮罷露臺之金
紓國振民傾鉅橋之粟約違迫脅奢去泰甚燕無留飲
畋不盤樂物色異人優游據正顯不失心幽無怨氣精
炤日月事洞天情故不勞杖斧之臣號令不嚴而自肅
無辱鳳舉之使靈怪不召而自彰萬里神行飊塵不起
農商野廬邊城偃􁁰冀馬南金填委内府馴象西爵充
羅外囿阿紈綦組之饒衣覆宗國漁鹽杞梓之利傍贍
荒遐士民殷富五陵既有慙德宮宇宏麗三川莫之能
此閭閈有盈歌吹無絶朱輪疊轍華冕重肩豈徒世無
窮人民獲休息朝呼韓罷酤鐵而已哉是以嘉祥累仍
福應尤盛青丘之狐丹穴之鳥栖阿閣遊禁園金芝九
莖木禾六仞秀銅池發膏畝宜以協調律呂謁薦郊廟
煙霏霧集不可勝紀然而聖上猶昧旦夙興若有望而
未至閎規逺圖如有追而莫及神明之貺推而弗居也
是以琬碑鏐檢盛典蕪而不治朝神省方大化抑而未
許崇文協律之士蘊儛頌於外坐朝陪宴之臣懷揄揚
於内三靈佇睠九壤注心既有日矣歲宮乾維月躔蒼
陸長河巨濟異源同清澄波萬壑潔瀾千里斯誠曠世
偉觀昭啓皇明者也語曰影從表瑞從德此其効焉宣
尼稱鳳鳥不至河不出圖傳曰俟河之清人壽幾何皆
傷不可見也然則古人所不見者今殫見之矣孟軻曰
千載一聖是旦暮也豈不大哉夫四皇六帝樹聲長世
大寳也澤浸羣生國富刑清鴻德也制禮裁樂惇風遷
俗文敎也殊華逋羯束顙絳闕武功也鳴鳥躍魚滌穢
河渠至祥也大寳鴻德文敎武功其崇如此幽明協賛
民祗與能厥應如彼唯天為大堯實則之皇哉唐哉疇
與為讓抑又聞之勢之所覃者淺則美之所傳者近道
之所感者深則慶之所流者逺是以豐功韙命潤色縢
策盛德形容藻被歌頌察之上代則奚斯吉甫之徒鳴
玉鸞於前視之中古則相如王襃之屬施金羈於後絶
景揚光清埃繼路班固稱漢成之世奏御者千有餘篇
文章之盛與三代同風由是言之斯廼臣子舊職國家
通義不可輟也臣雖不敏寧不勉乎世祖以照為中書
舎人上好為文章自謂物莫能及照悟其㫖為文多鄙
言累句當時咸謂照才盡實不然也臨海王子頊為荆
州照為前軍參軍掌書記之任子頊敗為亂兵所殺義
慶在廣陵有疾而白虹貫城野麕入府心甚惡之固陳
求還太祖許解州以本號還朝二十一年薨於京邑時
年四十二追贈侍中司空諡曰康王子哀王燁字景舒
嗣官至通直郎為元凶所殺追贈散騎常侍子綽字子
流嗣官至歩兵校尉昇明三年反伏誅國除綽弟綰早
卒燁弟衍太子舎人衍弟鏡宣城太守鏡弟穎前將軍
穎弟倩南新蔡太守
遵考高祖族弟也曾祖淳皇曾祖武原令混之弟官至
正員郎祖巖海西令父涓子彭城内史遵考始為將軍
振武參軍預討盧循封鄉侯自建威將軍彭城内史隨
高祖北伐時高祖諸子並弱宗室唯有遵考長安平定
以督并州司州之北河東北平陽北雍州之新平安定
五郡諸軍事輔國將軍并州刺史領河東太守鎮蒲坂
關中失守南還除游擊將軍遷冠軍將軍晉帝遜位居
秣陵宫遵考領兵防衛高祖初即大位下推恩之詔曰
遵考服屬之親國戚未逺宗室無多宜蒙寵爵可封營
浦縣侯食邑五百戸以本號為彭城沛二郡太守景平
元年遷右衛將軍元嘉二年出為征虜將軍淮南太守
明年轉使持節領䕶軍入直殿省出為使持節督雍梁
南北秦四州荆州之南竟陵順陽襄陽新野隨六郡諸
軍征虜將軍寧蠻校尉雍州刺史襄陽新野二郡太守
遵考為政嚴暴聚斂無節五年為有司所紏上不問赦
還都七年除太子右衛率加給事中明年督南徐兖州
之江北淮南諸軍事征虜將軍南兗州刺史領廣陵太
守又徵為侍中領後軍將軍徙太常九年遷右衛將軍
加散騎常侍十二年坐厲疾不待對免常侍以侯領右
衛明年復本官十五年又領徐州大中正太子中庻子
本官如故其年監徐兗二州豫州之梁郡諸軍事前將
軍徐兗二州刺史未之鎮留為侍中領左衛將軍明年
出為使持節監豫司雍并四州南豫州之梁郡弋陽馬
頭荆州之義陽四郡諸軍事前將軍豫州刺史領南梁
郡太守二十一年坐境内旱百姓饑詔加賑給而遵考
不奉符㫖免官起為散騎常侍五兵尚書遷吳興太守
秩中二千石二十五年徵為領軍二十七年索虜南至
𤓰歩率軍出江上假節置三十年復出為使持節監豫
州刺史元凶弑立進號安西將軍遣外監徐安期仰㨗
祖防守之遵考斬安期等起義兵應南譙王義宣義宣
加遵考鎮西將軍夏侯獻率衆至𤓰歩承候世祖又坐
免官孝建元年魯爽臧質反起為征虜將軍率衆屯臨
沂縣仍除吳興太守明年徵為湘州刺史未行遷尚書
左僕射三年轉丹陽尹加散騎常侍復為尚書右僕射
領太子右衛率明年又除領軍將軍加散騎常侍五年
復遷尚書右僕射金紫光禄大夫常侍如故明年轉左
僕射常侍如故又領徐州刺史大中正崇憲太僕前廢
帝即位遷特進右光禄大夫常侍太僕如故景和元年
出督南豫州諸軍事安西將軍南豫州刺史太宗即位
以為侍中特進右光禄大夫領崇憲太僕給親侍三十
人崇憲太后崩太僕解餘如故泰始五年賜几杖大官
四時賜珍味疾病太醫給藥固辭几杖後廢帝即位進
左光禄大夫餘如故元徽元年卒時年八十二追贈左
光禄大夫開府儀同三司侍中如故諡曰元公遵考無
才能直以宗室不逺故歴朝顯遇年老有疾失明子澄
之順帝昇明末貴逹澄之弟琨之為竟陵王誕司空主
簿誕作亂以為中兵參軍不就縶繫數十日終不受乃
殺之追贈黄門郎詔吏部尚書謝莊為之誄遵考從弟
思考亦被遇歴朝官極清顯為豫章會稽太守益徐州
刺史凡經十郡三州泰始元年卒於散騎常侍金紫光
禄大夫時年七十五追贈特進常侍光禄如故
史臣曰餘妖内侮偏衆西臨荀桓交逼荆楚之勢危矣
必使上略未盡一算或遺則城壞壓境上流之難方結
敵資三分有二之形北向而爭天下則我全勝之道或
未可知烈武王覽羣才揚盛策一舉磔勍寇非曰天時
抑亦人謀也降年不永遂不得與大業始終惜矣哉
　
　
　
　
　
　
　
　
　
　
　
　
　
　宋書卷五十一
　宋書卷五十一考證
長沙景王道憐傳道憐率寧孟龍驤將軍孔隆及穆之
　等○寧孟二字疑有誤
封新渝縣男○渝一本作淦
臨川烈武王道規傳論心即實事盡荒耄之王母等行
　路之深讐○一本荒耄下有豈得以荒耄五字當從
　之
臣往年辟為州祭酒未行其志○未行其志一本作未
　汙其慮
鮑照附傳物色異人優游據正○據正鮑照集作鯁直
孟軻曰千載一聖是旦暮也豈不大哉○今本孟子無
　此二語又大字鮑照集作信
　
　
　
　宋書卷五十一考證
