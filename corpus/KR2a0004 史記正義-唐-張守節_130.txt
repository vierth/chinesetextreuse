史記正義卷一百二十九
　　　　　　　　　　　　唐　張守節　撰
貨殖列傳第六十九　　史記一百二十九
老子曰至治之極鄰國相朢(音/亾)雞狗之聲相聞民各甘
其食美其服安其俗樂其業至老死不相往來必用此
為務輓近世塗民耳目則㡬無行矣
太史公曰夫神農以前吾不知已至若詩書所述虞夏
以來耳目欲極聲色之好口欲窮芻豢之味身安逸樂
而心誇矜勢能之榮使俗之漸民乆矣雖户説以眇論
終不能化故善者因之其次利道之其次教誨之其次
慗齊之最下者與之争夫山西饒材竹穀纑旄玉石山
東多魚鹽漆絲聲色江南出柟梓薑桂金錫連丹沙犀
瑇瑁珠璣齒革龍門碣石(龍門山在徐州龍門縣/竭石山在平州盧龍縣)北多
馬牛羊旃裘筋角銅鐵則千里往往山出棊置(言出銅/鐵之山)
(方千里如圖棊之置也管子云凡天下名山五千二百/七十出銅之山四百六十七出鐵之山三千六百有九)
(山上赭其下有鐵山上有鈆其下有銀山上/有銀其下有丹山上有磨石其下有金也)此其大較
也皆中國人民所喜好謡俗被服飲食奉生送死之具
也故待農而食之虞而出之工而成之商而通之此寧
有政教發徴期㑹哉人各任其能竭其力以得所欲故
物賤之徴貴貴之徴賤各勸其業樂其事若水之趨下
日夜無休時不召而自来不求而民出之豈非道之所
符而自然之騐邪周書曰農不出則乏其食工不出則
乏其事商不出則三寳絶虞不出則財匱少財匱少而
山澤不辟矣此四者民所衣食之原也原大則饒原小
則鮮上則冨國下則冨家貧富之道莫之奪予而巧者
有餘拙者不足故太公朢封於營丘地潟鹵人民寡於
是太公勸其女功極技巧通魚鹽則人物歸之繦至而
輻湊故齊冠帯衣履天下海岱之間歛𬒮而往朝馬
其後齊中衰管子修之設輕重九府(管子云輕重謂錢/也夫治民有輕重)
(之法周有大府王府内府外府天府職/内職金皆掌財帛之官故云九府也)則桓公以霸九
合諸侯一匡天下而管氏亦有三歸位在陪臣富於
列國之君是以齊富彊至於威宣也故曰倉廩實而知
禮節衣食足而知榮辱禮生於有而廢於無故君子冨
好仁其徳小人富以適其力淵深而魚生之山深而獸
往之人富而仁義附焉冨者得勢益彰失勢則客無所
之以而不樂夷狄益甚諺曰千金之子不死於市此非
空言也故曰天下熈熈皆為利来天下壤壤皆為利往
夫千乗之王萬家之侯百室之君尚猶患貧而况匹夫
編户之民乎
昔者越王勾踐困於㑹稽之上乃用范蠡計然計然曰
知鬬則修備時用則知物二者形則萬貨之情可得而
觀已故嵗在金穰水毁木饑火旱旱則資舟水則資車
物之理也六嵗穰六嵗旱十二嵗一大饑夫糶二十病
農九十病末末病則財不出農病則草不辟矣上不過
八十下不減三十則農末俱利平糶齊物闗市不乏
治國之道也積著之理務完物無息幣以物相貿易
腐敗而食之貨勿留無敢居貴論其有餘不足則知貴
賤貴上極則反賤賤下極則反貴貴出如糞土賤取如
珠玉財幣欲其行如流水修之十年國冨厚賂戰士士
赴矢石如渇得飲遂報彊吴觀兵中國稱號五霸范蠡
既雪㑹稽之耻乃喟然而歎曰計然之䇿七越用其五
而得意既已施於國吾欲用之家乃乗扁舟浮於江湖
(國語云勾踐滅吴及至五湖范蠡辝於王曰君王勉之/臣不復入國矣逐乘輕舟以浮於五湖莫知其所終極)
變名易姓適齊為鴟夷子皮之陶(括地志云即陶山在/齊州平陽縣東三十)
(五里陶山之陽也今南五里猶有宋公冢又云曹州濟/陽縣東南三里有陶宋公冢又云在南郡華容縣西)
(未詳/也)為朱公朱公以為陶天下之中諸侯四通貨物所
交易也乃治産積居與時逐而不責於人故善治生者
能擇人而任時十九年之中三致千金再分散與貧交
䟽昆弟此所謂富好行其徳者也後年衰老而聽子孫
子孫脩業而息之遂至巨萬故言富者皆稱陶朱公
子贛既學於仲尼退而仕於衞廢著鬻財於曹魯之間
七十子之徒賜最為饒益原憲不厭糟糠匿於窮巷子
貢結駟連騎束帛之幣以聘享諸侯所至國君無不
分庭與之抗禮夫使孔子名布揚於天下者子貢先後
之也此所謂得勢而益彰者乎
白圭周人也當魏文侯時李克務盡地力而白圭樂觀
時變故人棄我取人取我與夫嵗孰取穀予之絲漆蠒
出取帛絮與之食太隂在夘穰(太隂嵗後二/辰為太隂)明嵗衰惡
至午旱明嵗美至酉穰明嵗衰惡至子大旱明嵗美有
水至夘積著率(貯律/二音)嵗倍欲長錢取下榖長石斗取
上種能薄飲食忍嗜欲節衣服與用事僮僕同苦
樂趨時若猛獸摯鳥之發故曰吾治生産猶伊尹吕尚
之謀孫吴用兵商鞅行法是也是故其智不足與權變
勇不足以決㫁仁不能以取予彊不能有所守雖欲學
吾術終不告之矣蓋天下言治生祖白圭白圭其有所
試矣能試有所長非苟而已也
倚頓用盬鹽起(按猗氏蒲州縣也河東䀋池是畦塩/作畦若種韮一畦天雨下池中醎淡)
(得均即畎池中水上畔中深一尺許以日暴之五六日/則成塩若白礬石大小如雙陸及暮則呼為畦塩或有)
(花塩緣黄河䀋池有八九所而塩州有鳥池猶出三色/塩有井塩畦䀋花塩其池中鑿井深一二尺去泥即到)
(塩掘取若至一文則著平石無塩矣其色或白或青黑/名曰井塩畦塩若河東者花塩池中有下随而大小成)
(塩其下方㣲空上頭随雨下池中其滴髙起若塔子形/處曰花塩亦口即成塩馬池中心有衆井水沃所作池)
(人馬盡汲此井其塩四分入官一分入百姓也池中又/鑿得塩坑闊一尺餘髙二尺白色光明洞徹年貢之也)
而邯鄲郭縱以鐵冶成業於王者埒富
烏氏倮(縣古城在涇州安定/縣東四十里倮名也)畜牧及衆斥賣求竒繒
物間獻遺戎王戎王什倍其償與之畜畜至用谷量馬
牛秦始皇帝令倮比封君以時與列臣朝請而巴蜀
寡婦清其先得丹穴(括地志云寡婦清臺山俗名貞/女山在涪州永安縣東北七十)
(里/也)而擅其利數世家亦不訾(音子兒反言資財衆多不/可訾量一云清多以財餉)
(遺四方用衞其業故/財亦不多積聚)清寡婦也能守其業用財自衞不
見侵犯秦皇帝以為貞婦而客之為築女懐清臺夫倮
鄙人牧長清窮鄉寡婦禮抗萬乗名顕天下豈非以
富邪漢興海内為一開闗梁弛山澤之禁是以富商大
賈周流天下交易之物莫不通得其所欲而徙豪傑諸
侯彊族於京師闗中自汧雍以東至河華膏壤沃野千
里自虞夏之貢以為上田而公劉適邠大王王季在岐
文王作豐武王治鎬故其民猶有先王之遺風好稼穡
殖五穀地重重為邪(重並逐拱反言關中地重/厚民亦重難不為邪惡)及秦文
孝繆居雍隙(雍縣岐州/雍縣也)隴蜀之貨物而多賈獻孝公徙
櫟邑櫟邑北郤戎翟東通三晉亦多大賈武昭治咸陽
因以漢都長安諸陵四方輻湊並至而㑹地小人衆故
其民益玩巧而事末也南則巴蜀巴蜀亦沃野地饒巵
薑丹沙石銅鐵竹木之器南御滇僰僰僮西近卭笮笮
馬旄牛然四塞棧道千里無所不通唯襃斜綰轂其口
以所多易所鮮天水隴西北地上郡與闗中同俗然西
有𦍑中之利北有戎翟之畜畜牧為天下饒然地亦窮
險唯京師要其道(要音腰言要/東其路也)故闗中之地於天下三
分之一而人衆不過什三然量其富什居其六昔唐人
都河東殷人都河西(盤庚都殷墟/地屬河西也)周人都河南(周自平/王以後)
(都洛/陽)夫三河在天下之中若鼎足王者所更居也建國
各數百千嵗土地小狭民人衆都國諸侯所聚㑹故其
俗纎儉習事楊平陽陳西賈秦翟(賈音古秦關内也/翟隰石等州部落)
(稽也延綏銀三/州皇白翟所居)北賈種代(上之勇反種在垣州石邑/縣北蓋蔚州也代今代州)種
代石北也地邉胡數被冦人民矜􁀙忮好氣任侠為姦
不事農商然迫近北夷師旅亟往中國委輸時有竒羡
其民羯羠不均自全晉之時固已患其僄悍而武靈王
益厲之其謡俗猶有趙之風也故楊平陽陳椽其間得
所欲温軹西賈上黨(澤潞等/州也)北賈趙中山(洛州及/定州)中山
地薄人衆猶有沙丘紂滛地餘民(沙丘在/邢州也)民俗懁急仰
機利而食丈夫相聚游戲悲歌忼慨起則相隨椎剽休
則掘冢作巧姦冶多美物為倡優女子則鼔鳴瑟跕屣
游媚貴富入後宫徧諸侯然邯鄲亦漳河之間(洛水本/名彰水)
(邯鄲在/其地)一都㑹也北通燕涿南有鄭衞鄭衞俗與趙相
類然近梁魯㣲重而矜節濮上之邑徙野王(秦㧞衞濮/陽徙其君)
(於懐州/野王)野王好氣任侠衞之風也夫燕亦勃碣之間(碣/石)
(勃海在/西北)一都㑹也南通齊趙東北邊胡上谷至遼東地
踔逺人民希數被冦大與趙代俗相類而民雕捍少慮
有魚鹽棗栗之饒北鄰烏桓夫餘東綰穢貉朝鮮真畨
之利(畨音/潘)
洛陽東賈齊魯南賈梁楚故泰山之陽則魯其隂則齊
齊帯山海膏壤千里冝桑麻人民多文綵布帛魚鹽臨
菑亦海岱之間一都㑹也其俗寛緩濶達而足智好議
論地重難動揺怯於衆鬬勇於持刺故多劫人者大國
之風也其中具五民而鄒魯濵沬泗猶有周公遺風俗
好儒備於禮故其民齪齪頗有桑麻之業無林澤之饒
地小人衆儉嗇畏罪逺邪及衰好賈趨利甚於周人夫
自鴻溝以東芒碭以北屬巨野(鄆州巨野縣/在鉅野澤也)此梁宋也
(鴻溝以東芒碭以北地/至鉅野梁宋二國之)陶睢陽(今曹州睢陽今/宋州宋地也)亦一都㑹
也昔堯作游成陽舜漁於雷澤(澤在雷澤/縣西北也)湯止于亳(宋/州)
(榖熟縣西南四十五/里南亳州故城是也)其俗猶有先王遺風重厚多君子
好稼穡雖無山川之饒能惡衣食致其蓄藏越楚則有
三俗(越滅吴則有江淮以北楚滅越/兼有吴越之地故言越楚也)夫自淮北沛陳汝
南南郡此西楚也(沛徐州沛縣也陳今陳州也汝汝/州也南郡今荆州也言從沛郡西)
(至荆州並/西楚也)其俗剽輕易發怒地薄寡於積聚江陵故郢
都(荆州江陵縣故/為郢楚之都)西通巫巴(巫郡巴郡在/江陵之西也)東有雲夢之
饒陳在楚夏之交(夏都計陽城言陳南則楚西/及北則夏故云楚夏之交)通魚
鹽之貨其民多賈徐僮取慮(取音秋慮音閭徐即徐城/故徐國也僮取慮二縣)
(並在下邳/今泗州)則清刻矜已諾(上音/紀)彭城以東東海吴廣陵
此東楚也(彭城徐州活縣也東海郡今海郡也吴蘇州/也廣陵揚州也言從徐州彭城厯揚州至蘇)
(州並東/楚之地)其俗類徐僮朐繒以北俗則齊(朐其俱反縣在/海州故繒縣在)
(沂州亟丞縣言二縣/之北風俗同於齊)浙江南則越夫吴自闔廬春申
王濞三人招致天下之喜游子弟東有海塩之饒章
山之銅三江五湖之利亦江東一都㑹也衡山(故邾城/在潭州)
(東南百/二十里)九江(九江郡都隂陵隂陵故城在/濠州定逺縣西六十五里)江南(案徐説/非秦置)
(鄣郡在湖州長城縣西南八十里鄣郡故城是也漢改/為丹陽郡徙郡宛城今宣州地也上言吴有章山之)
(銅明是東楚之地此言大江之南豫章長沙二郡/南楚之地耳徐裴以為江南丹陽郡屬南楚誤之)
(甚/矣)豫章(今洪/州也)長沙(今潭州也十三州志云有萬里沙/祠而西自湘州至東莱萬里故曰)
(長沙也淮南衡山九江二郡及/江南豫章長沙二郡並為楚也)是南楚也其俗大類西
楚郢之後徙夀春(楚考列王二十二年自陳徙都夀/春號之曰郢故言郢之徙夀春也)
亦一都㑹也而合肥受南北潮(合肥縣廬州治也言江/淮之潮南北俱至廬州)
(也/)皮革鮑木輸㑹也與閩中于越雜俗故南楚好辭巧
説少信江南卑溼丈夫早夭多竹木豫章出黄金(括地/云江)
(州潯陽縣有黄/金山山出金)長沙出連錫然菫菫(音/謹)物之所有取之
不足以更費九疑蒼梧以南至儋耳者(今儋州在海中/廣州南去京七)
(千餘里言嶺南至儋耳之地與江南/大同俗而揚州之南越民多馬)與江南大同俗而
楊越多焉畨禺(潘虞二音/今廣州)亦其一都㑹也珠璣犀瑇
瑁果布之湊
穎川南陽夏人之居也(禹居陽城穎川/南陽皆夏地也)夏人政尚忠朴
猶有先王之遺風穎川敦愿秦末世遷不軌之民於南
陽南陽西通武闗鄖闗(武闗在商州地理志云宛西通/武闗而無鄖関葢鄖當為徇徇)
(水上有關在金州洵陽縣徐按漢/中是也徇亦作郇與鄖相似也)東南受漢江淮宛亦
一都㑹也俗雜好事業多賈其任俠交通穎川故至今
謂之夏人夫天下物所鮮所多人民謡俗山東食海鹽
山西食鹽(謂西方鹹地也堅且/鹹即出石塩及地塩)鹵領南沙北(謂池漢/之北也)固
往往出鹽大體如此矣緫之楚越之地地廣人希飯稻
羮魚或火耕而水耨(言風草下種苗生大而草生小以/水灌之則草死而苖無損也耨除)
(草/也)果陏嬴蛤(隋今為揺者同上古少字也嬴力和反果/揺猶摇疊包裏也今楚越之俗尚有裹揺)
(之語楚越水鄉足螺魚鱉民多採捕積聚揺疊包裹煮而/食之班固不曉裹揺之方言修太史公書述地云乃故)
(云果苽嬴蛤非太史/公意班氏失之也)不待賈而足(賈音古言楚越地勢/饒食不用他賈而自)
(足無饑/饉之患)地勢饒食無飢饉之患以故呰窳(按食螺蛤等/物故多羸弱)
(而足病也淮南子云古者民/食嬴蛛之肉多疹毒之患也)偷生無積聚(言江淮以南/有水族民多)
(食物朝夕取紿以偷生而/已不為積聚乃多貧也)而多貧是故江淮以南無凍
餓之人亦無千金之家沂泗水以北宜五穀桑麻六畜
地小人衆數被水旱之害民好畜藏故秦夏梁魯好農
而重民三河宛陳亦然加以商賈齊趙設智巧仰機利
燕代田畜而事蠶由此觀之賢人深謀於廊廟論議朝
廷守信死節隱居巖穴之士設為名髙者安歸乎歸於
富厚也是以亷吏乆乆更富亷賈歸富富者人之情性
所不學而俱欲者也故壯士在軍攻城先登陷陣却敵
斬將搴旗前䝉矢石不避湯火之難者為重賞使也其
在閭巷少年攻剽椎埋劫人作姦掘冢鑄幣任侠并兼
借交報仇篡逐幽隐不避法禁走死地如騖其實皆為
財用耳今夫趙女鄭姬設形容揳鳴琴揄長袂躡利屣
目挑(田烏/反)心招出不逺千里不擇老少者奔富厚也游
閑公子飾冠劔連車騎亦為富貴容也弋射漁獵犯晨
夜冒霜雪馳阬谷不避猛獸之害為得味也博戲馳逐
鬬雞走狗作色相矜必争勝者重失負也醫方諸食技
術之人焦神極能為重糈也吏士舞文弄法刻章偽書
不避刀鋸之誅者沒於賂遺也農工商賈畜長固求冨
益貨也此有知盡能索耳終不餘力而讓財矣諺曰百
里不販樵千里不販糴居之一嵗種之以穀十嵗樹之
以木百嵗来之以徳徳者人物之謂也今有無秩禄之
奉爵邑之入而樂與之比者命曰素封(言不仕之人自/有園田收飬之)
(給其利此於封/君故曰素封也)封者食租税嵗率(音/律)户二百千户之君
則二十萬朝覲聘享出其中庶民農工商賈率亦嵗萬
息二千戸百萬之家則二十萬而更傜租賦出其中衣
食之欲恣所好美矣故曰陸地牧馬二百蹄牛蹄角千
千足羊澤中千足彘水居千石魚陂(言陂澤養魚一嵗/收得千石魚賣也)
山居千章之材安邑千樹棗燕秦千樹栗蜀漢江陵千
樹橘淮北常山已南河濟之間千樹萩陳夏千畝漆齊
魯千畝桑麻渭川千畝竹及名國萬家之城帯郭千畝
畒鍾之田若千畒卮茜千畦薑韭此其人皆與千户侯
等然是富給之資也不窺市井不行異邑坐而待收身
有處士之義而取給焉若至家貧親老妻子軟弱嵗時
無以祭祀進醵飲食被服不足以自通如此不慙耻則
無所比矣是以無財作力少有鬬智(言少有錢財則/鬬智巧而求勝)
(也/)既饒争時(既饒足錢財乃/逐時争利也)此其大經也今治生不待
危身取給則賢人勉焉是故本富為上末富次之姦富
最下無巖處竒士之行而長貧賤好語仁義亦足羞也
凡編户之民富相什則卑下之伯則畏憚之千則役萬
則僕物之理也夫用貧求富農不如工工不如商刺繡
文不如倚市門此言末業貧者之資也通邑大都酤一
嵗千釀(釀千瓮酤醯/醋云酒酤)醯醤千𤬪醤千甔屠牛羊彘千
皮販榖糶千鍾薪槀千車船長千丈木千章竹竿
萬个(釋名云竹曰/个木曰枚)其軺車百乗(上音遥説文/云軺小車也)牛車千兩
(車一乗為一兩風俗通云箱/轅及輪兩兩而偶之稱兩也)木器髤者千枚(顔云以漆/物謂之髤)
(又音許昭反今關束俗器物一再漆者謂之稍漆即髤/聲之轉耳今關西俗云里髤盤朱兩義並通)
銅器千鈞素木鐵器若卮茜千石馬蹄躈千牛千足
羊彘千雙僮手指千筋角丹沙千斤其帛絮細布千
鈞文采千匹榻布皮革千石(顔師古曰麤厚之布也其/價賤故與皮革同重耳非)
(白疊也荅者厚之兒也按白疊/木綿所織非中國有也)漆牛斗蘖麴鹽豉千荅
鮐鮆千斤(鮐音臺又音貽説文云鮐海/魚也鮆音齊禮反刀魚也)鯫千石鮑千
鈞(鯫音族苟反謂雜小魚也鮑白也然鮐鮆以斤論鮑/鯫以千鈞論乃與九倍多故知鮐是大好者鯫鮑是)
(雜者也徐云鯫膊魚也膊並各反謂破開户頭尾/不相離為鮑謂之膊闗者也此亦大魚為之也)棗栗
千石者三之(謂之千石也言棗栗三/千石乃與上物相等)狐鼯(音/雕)裘千皮羔
羊裘千石旃席千具佗果菜千鍾(鍾六斛四斗果菜/謂雜果菜於山野)
(采取/之)子貸金錢千貫節駔㑹貪賈三之亷賈五之此亦
比千乗之家其大率也(率音/律)佗雜業不中什二(言雜惡/業而不)
(在什分中得二分之/利者非世之美財也)則非吾財也請畧道當世千里之
中賢人所以富者令後世得以觀擇焉
蜀卓氏之先趙人也用鐵冶富秦破趙遷卓氏卓氏見
虜畧獨夫妻推輦行詣遷處諸遷虜少有餘財爭與吏
求近處葭萌(葭萌今利/州縣也)唯卓氏曰此地狭薄吾聞㳊山
之下沃野下有蹲鴟(㳊音珉蹲鴟芋也言卭州臨卭縣其/地肥又沃平野有大芋等也華陽)
(國志云㳊山郡郡安/縣有大芋如蹲鴟也)至死不飢民工於市易賈乃求逺
遷致之臨卭大喜即鐵山鼓鑄運籌策傾滇蜀之民富
(滇一作沮漢書亦作滇池今益州郡有蜀州亦因舊名/及漢江為名江在益州南入導江非漢中之漢江也)
至僮千人田池射獵之樂擬於人君
程鄭山東遷虜也亦冶鑄賈椎髻之民富埒卓氏俱居
臨卭
宛孔氏之先梁人也用鐵冶為業秦伐魏遷孔氏南陽
大鼔鑄規陂池連車騎游諸侯因通商賈之利有游閑
公子之賜與名然其贏得過當愈於纎嗇(音色嗇吝也/言孔氏連車)
(騎游於諸侯以資給之兼通商賈之利乃得游閑公子/交名然其通計贏利過於所資給餉遺之當猶有交游)
(公子雍容而/勝於慳恡也)家致富數千金故南陽行賈盡法孔氏之
雍容魯人俗儉嗇而曹邴氏尤甚以鐵冶起富至巨萬
然家自父兄子孫約俛有拾仰有取貫貸行賈徧郡國
鄒魯以其故多去文學而趨利者以曹邴氏也
齊俗賤奴虜而刁間獨愛貴之(刁丁遥/反姓名)桀黠奴人之所
患也唯刁間收取使之逐漁鹽商賈之利或連車騎交
守相然愈益任之終得其力起富數千萬故曰寧爵毋
刁言其能使豪奴自饒而盡其力周人既纎而師史尤
甚(師史人/姓名)轉轂以百數賈郡國無所不至洛陽街居在
齊秦楚趙之中(洛陽在齊秦楚趙之中其街巷貧人學/於冨家相矜以乆賈諸國皆數厯里邑)
(不入其門故前云洛陽東/賈齊魯南賈梁楚是也)貧人學事富家相矜以乆賈
數過邑不入門設任此等故師史能致七千萬
宣曲(按其地合在関内張揖云/宣曲官名在昆池西也)任氏之先為督道倉吏
秦之敗也豪傑皆争取金玉而任氏獨穿倉粟楚漢相
距滎陽也民不得耕種米石至萬而豪傑金玉盡歸任
氏任氏以此起富富人爭奢侈而任氏折節為儉力田
畜田畜人争取賤賈(音價/也)任氏獨取貴善富者數世然
任公家約非田畜所出弗衣食公事不畢則匈不得飲
酒食肉以此為閭里率故富而主上重之塞之斥也(孟/康)
(云邉塞主斥侯卒也唯此人能致富若此顔云塞斥者/言國斥開邉塞更令寛廣故橋姚得恣  畜牧也姓橋)
(名姚/也)唯橋姚已致馬千匹牛倍之羊萬頭粟以萬鍾計
吴楚七國兵起時長安中列侯封君行從軍旅齎貸子
錢子錢家以為侯邑國在闗東闗東成敗未決莫肯與
唯無鹽氏出捐千金貸其息什之三月吴楚平一嵗之
中則無鹽氏之息什倍用此富埒闗中闗中富商大賈
大抵盡諸田田嗇田蘭韋家栗氏安陵杜杜氏亦巨萬
此其章尤異者也皆非有爵邑奉禄弄法犯姦而富盡
椎埋去就與時俯仰獲其贏利以末致財用本守之以
武一切用文持之變化有槩故足術也若至力農畜工
虞商賈為權利以成富大者傾郡中者傾縣下者傾鄉
里者不可勝數夫纎嗇筋力治生之正道也而富者必
用竒勝田農拙業而秦陽以蓋一州掘冢姦事也而曲
叔以起博戲惡業也而桓發用之富(桓發人/姓名)行賈丈天
賤行也而雍樂成以饒販脂(説文云載角者/脂无角者膏也)辱處也而
雍伯千金賣漿小業也而張氏千萬洒削薄技也而郅
氏鼎食胃脯簡㣲耳濁氏連騎(按胃脯謂和五味/而脯美故易售)馬醫
淺方張里擊鍾此皆誠壹之所致由是觀之富無經業
則貨無常主能者輻湊不肖者瓦解千金之家比一都
之君臣萬者乃與王者同樂豈所謂素封者邪非也
　
　
　
　
　
　
　
　
　
　
　史記正義卷一百二十九
