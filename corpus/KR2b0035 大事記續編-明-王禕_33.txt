
　大事記續編卷三十二　　　明　王禕　撰
晉烈宗孝武皇帝太元八年(秦宣昭皇帝/建元十九年)夏五月桓冲
伐秦攻㐮陽遣将軍楊亮伐蜀取秦五域六月秦兵救
之
　觧題曰明年於是亮再岀師矣
秋七月加冲江州刺史(以通/鑑修)八月秦王堅大舉入㓂以
陽平公融慕容垂等為前鋒詔尚書僕射謝石為征討
大都督冠軍将軍謝𤣥為前鋒都督以拒之桓冲遣兵
入援謝安却之(以夲紀/通鑑修)九月司徒琅邪王道子録尚書
六條事(以夲/紀修)冬十月癸酉秦陽平公融䧟夀陽秦主堅
輕騎就之十一月謝𤣥遣廣相劉牢之擊斬秦衛将軍
梁成於洛澗𤣥等遂殺融於肥水秦兵大敗時慕容垂
所将獨全堅单騎赴之至澠池遣垂安集闗東(以通鑑/目録吕)
(祖謙標/目修)
　觧題曰按列傳載記堅東西萬里水陸齊進運漕萬
　艘自河入石門逹于汝頴融等攻䧟夀春執平虜将
　軍徐元喜安豐太守王先慕容重攻䧟鄖城(杜預江/夏雲杜)
　(縣東南有鄖城雲/杜今應城縣也)謝𤣥使胡彬劉牢之距之師次硤
　石(元和郡縣志云在下蔡西南六十里淮經中過對/岸山上築二城防津要西岸属下蔡東岸属壽春)
　不敢進衛将軍梁成等率衆五萬屯于洛澗(水經洛/澗北歴)
　(秦墟下注淮謂之洛口寰宇記洛水自濠州定逺縣/西入與夀春縣洛水口中流分界至新城村入淮)
　以遏東軍頻敗王師謝石謝𤣥等去洛澗二十五里
　憚成不進胡彬為融所逼粮盡詐揚沙以示融軍潜
　遣使告石等曰今賊盛粮盡恐不見大軍融軍人獲
　之馳使白堅曰賊少易俘但懼其越逸宜速進軍堅
　大恱恐石等遁捨大軍于項城以輕騎八千兼道赴
　之初諺曰堅不出項群臣勸堅停項為六軍聲鎮不
　從令軍人曰敢言吾至夀春者㧞舌故石等弗知(崔/鳴)
　(曰融固言不可而使之其有不敗乎堅若不度項雖/前師覆敗大軍可以無土崩堅所以率爾濟淮顛沛)
　(而反融/之罪也)堅遣尚書朱序說石等以衆盛欲脅而降之
　序謂石曰若堅百萬悉到莫可與敵及其未集擊之
　可以得志聞堅在夀春而懼謀不戰以疲之謝琰勸
　從序言許之𤣥遣牢之率参軍劉襲諸葛永等直進
　渡水臨陣斬成及其弟雲分兵㫁其歸津賊歩騎崩
　潰争赴淮水殺獲萬餘人盡收其噐械石等水陸繼
　進堅與苻融登城而望王師見部陣齊整将士精鋭
　又北望八公山上(在安豐夀春/縣西四里)草木皆類人形顧謂
　融曰此亦勍敵也何謂小乎憮然有懼色時張蚝敗
　謝石于肥南𤣥琰勒卒數萬陣以待之蚝乃退列陣
　逼淝水(按四凟編淝水有二其源出南岸安豊軍者/曰東淝河出北岸亳州蒙城縣者曰西淝河)
　(西淝水出縣西北藪澤入淮之處與風火灘相近東/淝水出廬州雞鳴山入淮之處距花靨鎮相近詳見)
　(齊永元二年/淝口觧題)師不得渡遣使謂融曰君懸軍深入置
　陣逼水此持乆之計豈欲戰者乎若小退師令将士
　得周旋僕與君緩轡而觀之不亦美乎堅衆皆曰宜
　阻肥水莫令得上我衆彼寡勢必萬全堅曰但却軍
　令得過而我以鐡騎數十萬向水逼而殺之融亦以
　為然遂麾使却陣軍遂奔退制之不可止𤣥與謝琰
　桓伊等以精鋭八千渡水融馳騎畧陣馬倒被殺軍
　遂大敗(姚㐮攻洛陽桓温至伊水㐮撤圍拒之遣使/謂之曰承親帥王師以来今奉身歸命願敕)
　(三軍小却當拜㐲路左温曰欲來者便前相見在近/何煩使人㐮拒水而戰温結陣而前㐮衆大敗𤣥之)
　(請于融即㐮之請于温者也使堅如温之所以待㐮/則𤣥之䇿不得施矣毋已則却軍以致師及其未濟)
　(而擊之歟固以是俟/𤣥矣兵故無常勢也)王師乗勝追擊至于青岡(在安/豊軍)
　(夀春縣西/十三里)死者相枕堅為流矢所中單騎宵遁征虜
　司馬毛璩與田次之共躡堅至中陽不及而歸聞風
　聲鶴唳皆以為王師已至草行露宿重以饑凍死者
　十七八餘見通鑑張栻曰淮淝一戰夷夏離合之大
　機也苻氏初假晉名字以立國及其馘姚㐮墟慕容
　㓕凉㓕代且取蜀于晋矣然堅雖操把握之權而無
　堅凝之策事特可慮耳王猛垂絶拳拳願勿圖晋而
　深以鮮卑西羗為憂盖知其機之所在矣而堅莫之
　知也伐晋之役通國皆諌惟慕容垂姚萇勸其行及
　秦衆皆敗惟垂三萬人獨全是果何心哉未幾而即
　叛去姚萇效之而乞伏吕光亦皆紛然四起獨惜晋
　之君相既相猜疑而規恢之功迄不可覬秦分為三
　燕分為二凉分為四披披藉藉五十餘年而後畧定
　皆自淮淝之役始也
十二月開酒禁增民稅米口五石(以通/鑑修)秦将軍乞伏國
仁反於隴西(以吕祖謙/標目修)前句町王翟斌舉兵於河南秦
長樂公丕遣慕容垂討之垂叛(以夲/紀修)時帝踈忌謝安(以/吕)
(祖謙標/目修)
晉烈宗孝武皇帝太元九年(秦宣昭皇帝建元二十年/  燕成武皇帝慕容垂燕)
(元元年武西燕帝慕容泓燕興元年/  後秦  昭皇帝姚萇白雀元年)春正月慕容垂至
洛陽翟斌降之垂自稱燕王改元庚戌圍長樂公丕於
鄴(以通/鑑修)
　觧題曰王容曰燕載記杜延業晉春秋宋庠記年通
　譜皆曰燕元元年通鑑闕元字
将軍劉牢之克秦譙城(以夲/紀修)桓冲遣兵克秦新城魏興
上庸(以夲/紀修)二月辛巳豊城宣穆公桓冲卒振武将軍梁
郡太守桓石明為西中郎将荆州刺史冠軍将軍河東
太守桓石䖍為衛州刺史西中郎将豫州刺史桓伊都
督江荆豫州軍事江州刺史(以吕祖謙/標目修)
　觧題曰按世說新語桓車騎在上明政獵東信至傳
　淮上大㨗語左右云羣謝年少大破賊因發病薨餘
　見通鑑吕祖謙曰冲憂晉室之危而謂吾其左袵乃
　事理之當然初不足為過淝水之㨗冲於此喜而不
　寐可也尚何慚耻之有冲之所以慚耻者不過自咎
　其言之不中耳然推是心而充之則其害事甚矣楊
　國忠之於禄山是已此誠可為深戒使冲之言果驗
　吾意其未必能死也
三月謝安為太保(以夲/紀修)
　觧題曰按桓伊傳安壻王國寶專利無檢行安抑制
　之及孝武末年嗜酒好内而會稽王道子昏醟(音/詠)尤
　甚惟狎昵謟邪於是國寶䜛諛之計稍行於主相之
　間而好利險詖之徒以安功名盛極而構㑹之嫌隙
　遂成帝召伊飲讌安侍坐帝命伊吹笛伊即吹為一
　弄請以筝歌乃撫筝而歌怨詩曰為君既不易為臣
　良獨難忠信事不顯乃有見疑患周旦佐文武金縢
　功不刋推心輔王政二叔反流言聲節慷慨俯仰可
　觀安泣下霑襟乃越席而就之捋其鬚曰使君於此
　不凡帝甚有愧色餘見通鑑
秦北地長史慕容泓起兵于華隂秦主堅遣将軍符
叡姚萇討之平陽太守慕容冲起兵遣将軍竇衝
討之夏四月泓敗秦兵殺叡萇奔渭北自稱秦王改
元竇衝大破冲冲奔泓泓改元(以吕祖謙/標目修)
　觧題曰按載記萇懼奔于渭北遂如馬牧(在京兆府/興平縣東)
　(南二/十里)西州豪族尹詳趙曜王欽盧牛雙狄廣張乾等
　率五萬餘家咸推萇為盟主萇将距之天水尹緯説
　萇曰今百六之數既臻秦亡之兆已見以将軍威靈
　命世必能匡濟時艱故豪傑驅馳咸同推仰明公宜
　降心從議以副群望不可坐觀沉溺而不拯救之萇
　乃自稱大将軍大單于萬年秦王稱制行事(寰宇記/耀州華)
　(原縣西七十五/里有姚萇殿)時慕容冲與苻堅相攻衆甚盛萇将
　西上恐冲遏之遣使通和以子崇為質於冲進屯北
　地厲兵積粟以觀時變餘見通鑑
五月梁州刺史楊亮伐秦(以通/鑑修)燕降信都(以通/鑑修)六月癸
丑朔崇徳太后崩(以夲/紀修)西燕将髙盖殺慕容泓立冲為
皇太弟(以吕祖謙/標目修)燕㧞秦常山秋七月克中山(以通/鑑修)秦
豫州牧平原公暉奔長安桓石民遣兵戍洛陽(以通/鑑修)取
秦涪城(以通/鑑修)
　觧題曰明年遂平益州矣
慕容冲敗秦兵據阿房城(以吕祖謙/標目修)燕王垂殺翟斌斌
兄子真領其衆(以吕祖謙/標目修)秦吕光破龜兹定西域(以吕/祖謙)
(標目/修)八月燕觧鄴圍(以吕祖謙/標目修)謝安請開拓中原以謝
𤣥為前鋒都督伐秦取彭城九月彭城内史劉牢之克
鄄城甲午加安大都督揚江等十五州軍事假黄鉞(以/紀)
(傳吕祖謙/標目修)
　觧題曰六月之卒章曰侯誰在矣張仲孝友盖非張
　仲則無以成吉甫之功也晋之君相既自不和則雖
　百日而復河南何益哉事見通鑑
冬十月辛亥朔日有食之(以夲/紀修)秦青州刺史苻朗降(以/夲)
(紀/修)匈奴劉庫仁将救秦爲其下所殺弟頭眷領其衆(以/吕)
(祖謙標/目修)謝𤣥遣将克黎陽秦長樂公丕來請救(以吕祖/謙標目)
(修/)兖青司豫皆平加謝𤣥都督徐兖等七州軍事(以吕/祖謙)
(標目/修)十二月秦殺慕容暐盡誅鮮卑(以吕祖謙/標目修)燕復圍
鄴謝𤣥遣劉牢之救之(以吕祖謙/標目修)取秦漢中(以通/鑑修)
晉烈宗孝武皇帝太元十年(秦帝苻丕太安元年/成武皇帝燕元二年)　(燕/西)
(燕帝慕容冲更始元年國後秦昭皇帝/白雀二年  西秦乞伏  仁建義元年)春正月西燕慕
容冲即帝位改元(以吕祖謙/標目修)
　觧題曰宋庠紀年通譜更始夲劉𤣥年號
秦王堅與西燕連戰大破之(以通/鑑修)燕取秦薊(以通/鑑修)三月
秦滎陽郡降(以夲/紀修)夏四月劉牢之至鄴燕王垂遁牢之
追之大敗秦長樂公丕就食枋頭牢之入鄴尋坐徴還
(以吕祖謙/標目修)
　觧題曰桓温西至覇上東戰枋頭俱以持重失之其
　後牢之遂以輕易得之謝安欲乗苻氏傾敗開拓中
　原但狃劉牢之輕易之得而不思桓温之所懼也遂
　以失利燕秦合而温敗適其隆也晋秦合而牢之敗
　際其衰也事勢大遼絶矣事見通鑑
琅邪王道子與謝安有隙壬戌安出鎮廣陵(以吕祖謙/標目修)
取秦益州(以夲/紀修)翟真屯行唐為其下所殺其弟成立翟
遼奔黎陽(以吕祖謙/標目修)五月西燕主冲攻長安秦王堅奔
五将山六月冲入長安(以通/鑑修)
　觧題曰五将山在鳳翔府岐山縣西北
秋七月旱饑(以夲/紀修)後秦王萇執秦王堅尋弑之(以吕祖/謙標目)
(修/)秦太子宏來奔(以通鑑/目録修)秦長樂公丕復入鄴(以通鑑/目録修)
癸酉翟成長史執成降燕(以通/鑑修)八月謝安還建康(以吕/祖謙)
(標目/修)丁酉建昌文靖公謝安薨庚子司徒琅邪王道子
領揚州刺史録尚書都督中外軍事(以紀/傳修)秦長樂公丕
奔晋陽稱帝改元燕取鄴(以吕祖謙/標目修)
　觧題曰王容曰載記宋庠紀年通譜秦改元皆作太
　安通鑑作大誤也太安夲晋惠帝年號
匈奴劉顯弑劉頭眷而自立将殺拓䟦珪珪奔賀蘭部
(以吕祖謙/標目修)九月秦吕光還凉州殺刺史梁熈而代之(以/通)
(鑑/修)乞伏國仁自稱秦河二州牧改元(以吕祖謙/標目修)
　觧題曰按載記國仁置武城武陽(今渭/州)安固(今蘭州/蘭泉縣)
　武始(今熈州/狄道縣)漢陽(今秦/陽)天水(今天/水縣)畧陽(今秦州/隴城縣)漒川
　(漒水即羗水出隴/西羗道東南流)甘松(今松州/甘松嶺)匡朋(十六國春秋乾/歸常以叱豆渾)
　(為匡朋太守又方輿記綏州延/福縣有隋匡州城疑即匡朋)白馬(今慶陽府安化/縣本漢郁郅縣)
　(白馬水出北塞水經注洛川南經/尉李城東北合馬嶺水號白馬水)苑川(蘭州蘭泉縣/水經注苑川)
　(水出勇士縣子城之南山東北流又北逕收師/苑又有東西二苑城相去七里西城乞佛所都)十二
　郡築勇士城(今會州/會寕縣)以居之餘見通鑑
冬十二月燕都中山(以吕祖謙/標目修)
晉烈宗孝武皇帝太元十一年(秦帝苻丕太安二年年/燕成武皇帝建興元)
(西西燕慕容永中興元年/  秦乞伏國仁建義二年)　(後秦武昭皇帝建初元年/凉王吕光太安元年  秦)
(髙皇帝苻登太初元年國魏太/祖道武皇帝拓䟦珪登  元年)春正月戊申拓䟦珪即
代王位建元(以吕祖謙/標目修)
　觧題曰宋庠紀年通譜登成也羙國政之成以冠元
　詩云登是南邦此其義也
燕王垂即帝位立子寶為太子(以吕祖謙/標目修)翟遼據黎陽
(以吕祖謙/標目修)二月燕改元(以吕祖謙/標目修)
　觧題曰宋庠紀年通譜建興夲劉禪孫亮李雄晋
　愍帝年號
西燕弑其主冲立其将叚隨為王改元(以吕祖謙/標目修)代徙
都盛樂(吕祖謙/標目)三月泰山太守張願降翟遼謝𤣥還淮
隂(以吕祖謙/標目修)
　觧題曰石氏之亂殷浩嘗北出許洛矣張遇一以許
　昌叛則師不能尺寸進苻氏之亂謝𤣥嘗經畧中原
　矣張願一據黎陽則逡廵而還淮隂盖晋之君臣夲
　無堅凝之志則失色於蜂蠆而奪心於鴻鵠者皆是
　也欲求中原塊土詎可得哉事見通鑑
西燕僕射慕容恒等殺叚随立慕容顗為王而東復見
殺立冲之子瑶為帝改元尚書慕容永殺之立泓之子
忠稱帝於聞喜改元建武(以吕祖謙/標目修)
　觧題曰宋庠紀年通譜忠改元建武夲漢光武晋惠
　帝元帝石勒年號(聞喜今/解州縣)餘見通鑑
夏四月後秦取長安(以吕祖謙/標目修)代改稱魏(吕祖謙/標目)後秦
王萇即帝位改元(以吕祖謙/標目修)
　觧題曰宋庠紀年通譜建初夲漢章帝李特年號
　餘見通鑑
六月庚寅以前輔國将軍楊亮為雍州刺史(以夲/紀修)桓石
民遣将取𢎞農(以通/鑑修)西燕弑其主忠立太尉慕容永為
河東王稱藩于燕(以吕祖謙/標目修)
　觧題曰西燕一嵗而易六主亂亦甚矣事見通鑑
秋七月秦狄道長苻登取南安以登為南安王(以吕祖/謙標目)
(修/)劉顯迎故代王什翼犍之子窟咄以逼魏魏王珪北
奔請救於燕(以吕祖謙/標目修)冬十月吕光改元(以吕祖謙/標目修)秦
主丕攻燕王永大敗於㐮陵丕奔東垣将軍馮該斬之
永據長子稱帝改元(以吕祖謙/標目修)
　觧題曰㐮陵今平陽會縣長子隆德府長子縣
甲申海西公薨(以吕祖謙/標目修)燕魏破拓䟦窟咄窟咄走死
(以通/鑑修)十一月秦南安王稱帝改元(以吕祖謙/標目修)
　觧題曰宋庠紀年通譜太初夲漢武帝年號事見通
　鑑
十二月吕光自稱凉州牧酒泉公(以通/鑑修)
晉烈宗孝武皇帝太元十二年(燕成武皇帝建興二年/  西燕帝慕容永中興)
(二年年後秦武昭皇帝建初二年魏西秦乞伏國仁建/義三    凉王吕光太安二年    太祖道武皇帝登)
(國二年初秦髙/皇帝太  二年)春正月乙巳以謝𤣥為會稽内史龍驤
将軍豫州刺史朱序為青兖二州刺史鎮淮隂(以紀/傳修)燕
師濟河(以通/鑑修)二月燕大破張願于瓮口青兖徐州縣多
降之(以吕祖謙/標目修)
　觧題曰瓮口在濟南府禹城縣
三月秦以乞伏國仁為苑川王(以通/鑑修)秋七月燕魏㓕劉
顯(以吕祖謙/標目修)八月辛巳立子徳宗為皇太子(以夲/紀修)
晉烈宗孝武皇帝太元十三年(燕成武皇帝建興三年/  西燕帝慕容永中興)
(三年年後秦武昭皇帝建初三年魏西秦乞伏乾歸太/初元    凉王吕光太安三年    太祖道武皇帝登)
(國三年初秦髙/皇帝太  三年)春正月康樂獻武公謝𤣥卒(以通/鑑修)二月
翟遼稱魏天王改元(以吕祖謙/標目修)夏四月戊午征虜将軍
朱序都督司雍梁秦州軍事雍州刺史戍洛陽(以通/鑑修)五
月翟遼徙滑䑓(以通/鑑修)六月乞伏國仁卒弟乾歸自稱河
南王改元(以吕祖謙/標目修)
　觧題曰宋庠紀年通譜太初夲漢武帝苻登年號餘
　見通鑑
秋八月魏使拓䟦儀使燕(以吕祖謙/標目修)
晉烈宗孝武皇帝太元十四年(燕成武皇帝建興四年/  西燕帝慕容永中興)
(四年年後秦武昭皇帝建初四年秦西秦乞伏乾歸太/初二    梁王吕光麟嘉元年    髙皇帝太初四年)
(皇魏太祖道武/  帝登國四年)春正月秦以河南王乾歸為金城王(以/通)
(鑑/修)二月吕光稱三河王改元(以吕祖謙/標目修)
　觧題曰後漢西羗傳羗爰劍亡入三河間李賢曰三
　河黄河賜支河湟河也宋庠紀年通譜時麟見金澤
　縣光以為已瑞乃僣號稱王改元麟嘉夲劉聰年號
夏四月翟遼䧟滎陽(以夲/紀修)六月左将軍桓石民卒秋七
月以驃騎長史王忱都督荆益寕州軍事荆州刺史(以/通)
(鑑/修)
　觧題曰按列傳桓石民為荆州刺史桓石䖍為豫州
　刺史未嘗更易也夲紀書荆州刺史桓石䖍卒誤也
　餘見通鑑(宋書州郡志荆州刺史陶侃治沌口王敦/治武昌其後或還江陵或治夏口桓温治)
　(江陵桓冲居上明王/忱還江陵不復移動)
八月後秦破秦軍獲其后毛氏(以吕祖謙/標目修)冬侍中王國
寳諷八座請進琅邪王道子丞相加殊禮帝大怒道子
譛中書侍郎范寗出之(以通/鑑修)
　觧題曰帝威權已出雅有人君之量既而溺於酒色
　為長夜之飲醒日常少不親萬幾太白連年晝見地
　震水旱為變者相属而傍無正人但與會稽王道子
　酣歌為務姏(武酣/反)姆(莫候/反)尼僧尤為親䁥並竊弄其
　權凡所幸接皆出自小竪郡守長吏為道子所樹立
　中書令王國寳性卑佞特所寵昵官以賄遷政刑謬
　亂又崇信浮屠之學用度奢侈下不堪命太元以後
　為長夜之宴蓬首昏目政事多闕左衛領營将軍許
　榮上疏不省國寳諷八座啓以道子為丞相加殊禮
　䕶軍将軍車𦙍曰此乃成王所以尊周公也今主上
　當陽非成王之地相王在位豈得為周公乎乃稱疾
　不署䟽奏帝大怒而甚嘉𦙍中書侍郎范寗甚被親
　愛指斥朝士直言無諱國寶寗之甥也寗尤疾其阿
　䛕勸帝黜之國寳懼使陳郡袁恱之因尼妙音致書
　太子母陳淑媛説國寶忠謹宜見親信帝知之託以
　他罪殺恱之國寶大懼遂因道子讃寗由是出為豫
　章太守餘見通鑑
晉烈宗孝武皇帝太元十五年(燕成武皇帝建興五年/  西燕帝慕容永中興)
(五年年後秦武昭皇帝建初五年秦西秦乞伏乾歸太/初三    凉王吕光麟嘉二年    髙皇帝太初五年)
(皇魏太祖道武/  帝登國五年)春正月西燕王永向洛陽朱序敗之於
太行還擊翟遼走之序還㐮陽(以舉要歴/補遺脩)二月辛巳中
書令王恭都督青兖等五州軍事青兖二州刺史(以夲/紀修)
　觧題曰按王雅傳帝以道子無社稷噐幹乃選時望
　以為藩屏将擢王恭殷仲堪等先以訪雅雅以恭等
　無當世之才不可大任乃從容曰王恭風神簡貴志
　氣方嚴既居外戚之重當親賢之寄然其禀性峻隘
　無所包容執自是之操無守節之志仲堪雖謹於細
　行以文義著稱亦無宏量且幹畧不長若委以連率
　之重據形勝之地今四海無事足能守職若道不常
　隆必為亂階帝以恭等為當時之望謂雅疾其勝已
　故不從二人皆被升用其後竟敗有識之士稱其知
　人餘見通鑑雅當時所謂佞幸之人其議論乃如此
夏四月秦将軍魏掲飛攻後秦杏城後秦主萇斬之(以/通)
(鑑/修)
　觧題曰姚萇在五胡中亦英雄之靡爾然其用兵亦
　有髣髴曹孟徳者符登進逼安定諸将勸萇疾戰萇
　曰與窮㓂競勝兵家之下吾将以計取之於是留其
　尚書令姚旻守安定夜襲登輜重于大界克之此亦
　孟徳襲烏巢輜重之意也魏掲飛率氐胡數萬人攻
　姚當成於杏城鎮東将軍雷惡地應之攻姚漢得於
　李潤萇潜軍赴之萇衆不滿二千掲飛惡地衆至數
　萬氐胡赴之者首尾不絶萇每見一軍至輙有喜色
　群下怪而問之萇曰今同悪相濟皆來會集吾得乗
　勝席卷一舉而覆其巢穴東北無復餘也掲飛等以
　萇兵少盡衆來攻萇固壘不戰示之以弱潜遣子崇率
　騎數百出其不意以乗其後掲飛兵擾亂萇遣王超
　譚亮率歩騎擊之斬掲飛及首級萬餘惡地請降是
　亦得於孟徳待馬超韓遂等十部之意也萇以崛起
　之姿而能坐定闗河要亦非偶然而致此者事見通
　鑑
秋七月壬申有星孛于北河經太微入北斗八月戊戌
入紫微乃㓕(以宋書五/行志修)朱序遣劉牢之攻翟遼于滑䑓
大敗之張願降(以紀/傳修)九月王國寶為中書令(以吕祖謙/標目修)
晉烈宗孝武皇帝太元十六年(燕成武皇帝建興六年/  西燕帝慕容永中興)
(六年年後秦武昭皇帝建初六年秦西秦乞伏乾歸太/初四    凉王吕光麟嘉三年    髙皇帝太初六年)
(皇魏太祖道武/  帝登國五年)夏四月秦王登攻後秦五月後秦主萇
大破之(以通/鑑修)六月燕趙王麟請攝魏王珪還朝不從秋
七月珪遣其弟觚如燕燕留之魏與燕絶(以吕祖謙/標目修)九
月以右僕射王恂為左僕射太學愽士范𢎞之請贈殷
浩黜桓温恂黜之為餘杭令(以列/傳修)
　觧題曰盖自簡文父子繼襲之後咸謂廢昏立明當
　時議論無復以桓温為賊者此𤣥所以敢抗䟽以自
　陳也謝安王坦之軰方幸温之死而彌縫桓氏况敢
　正名定罪乎如恂者無青爾矣餘見通鑑
冬十月魏王珪大破柔然徙其部於雲中(以吕祖謙/標目修)
　觧題曰柔然東胡之苗裔姓郁乆閭氏車鹿舍始自
　號柔然後魏太武以其無知状類於虫改其號為蠕
　蠕社㖮始并諸部西則焉耆東則朝鮮北窮瀚海南
　臨大磧其常所會庭則敦煌張掖之北
翟遼卒子釗立改元(以吕祖謙/標目修)匈奴劉衛辰攻魏十一
月魏破滅之十二月其子勃勃奔薛于部(以吕祖謙/標目修)
晉烈宗孝武皇帝太元十七年(燕成武皇帝建興七年/  西燕帝慕容永中興)
(七年年後秦武昭皇帝建初七年秦西秦乞伏乾歸太/初五    凉王吕光麟嘉四年    髙皇帝太初七年)
(皇魏太祖道武/  帝登國七年)夏五月丁夘朔日有食之(以夲/紀修)六月燕
主垂擊翟釗敗之釗奔西燕(以夲紀/載紀修)秋七月秦主登逼
安定八月後秦主萇拒却之(以通/鑑修)冬十月王忱卒(以夲/紀修)
朱序病免(以通/鑑修)十一月癸酉黄門侍郎殷仲堪都督荆
益寕州軍事荆州刺史仲堪崇侍南郡公桓𤣥(以吕祖/謙標目)
(修/)
　觧題曰按世説新語王忱死西鎮未定朝貴人人有
　望時仲堪雖居機要資名輕小人情未以方嶽相許
　孝武欲㧞親近腹心遂以殷為荆州詔未出王恂問
　殷曰陜西何故未有處分殷曰已有人王歴問公卿
　咸云非王自計才地必應在已復問非我耶殷曰亦
　似非其夜詔出用殷王語所親曰豈有黄門郎而受
　如此任仲堪此舉乃是國之亡徴餘見通鑑
十二月清河李遼請脩兖州孔子廟不報(以朱熹/綱目修)
　觧題曰胡寅曰遼謂事有如賖而實急者智足以及
　此矣晋朝合從其言而命之以學校之事遼必繼有
　建明增光儒者武帝道子方與沙門逰異端惑心宜
　正論之不入也
晋烈宗孝武皇帝太元十八年(燕成武皇帝建興八年/  西燕帝慕容永中興)
(八年年後秦武昭皇帝建初八年秦西秦乞伏乾歸太/初六    凉王吕光麟嘉五年    髙皇帝太初八年)
(魏太祖道武皇/帝登國八年)夏六月秦丞相竇衝自稱秦王改元元
光
　觧題曰宋庠紀年通譜衝改元元光夲漢武帝年號
　事見通鑑
秋七月秦主登討衝後秦太子興救之(以通/鑑修)冬十一月
燕主垂伐西燕(以通/鑑修)十二月後秦主萇卒太子興伐秦
晋烈宗孝武皇帝太元十九年(燕成武皇帝建興九年/  西燕帝慕容永中興)
(九年初後秦文桓皇帝姚興皇初元年帝西秦乞伏乾/歸太  七年  凉吕光麟嘉六年  秦  苻崇延初元)
(年帝魏太祖道武/皇  登國九年)春正月三河王光以秃髪烏孤為河
西鮮卑大都統(以載/紀修)夏四月秦主登與後秦戰于廢橋
大敗奔平原(以通/鑑修)
　觧題曰按載記苻登自六陌向廢橋始平太守姚詳
　據馬嵬堡拒登始平馬嵬皆在京兆府興平縣則廢
　橋亦應在此事見通鑑
五月燕主垂與西燕主永戰大破之取晋陽(以載/紀修)後秦
太子興即帝位改元(以吕祖謙/標目修)
　觧題曰宋庠紀年通譜時敗苻登故改元皇初餘見
　通鑑
六月追尊會稽王太妃鄭氏曰簡文宣太后(以夲/紀修)
　觧題曰朱熹曰簡文鄭太后與僖公成風一也皆所
　以著妾母之義國朝真宗崩始以三后並配當時群
　臣亦争之以其創見也其後習以為常矣事見通鑑
秦主登請救於金城王乾歸封之為梁王秋七月後秦
主興邀登而殺之太子崇奔湟中即帝位改元(以夲/紀修)
　觧題曰事見通鑑後秦自是稱秦(湟中湟河一/名樂都水)按載
　記始健以穆帝永和七年僣立至登五世凡四十四
　年
後秦執竇衝(以通/鑑修)八月己巳尊皇太妃季氏為太后(夲/紀)
燕主垂克長子殺西燕王永(以夲/紀修)冬十月梁王乾歸逐
秦主崇崇奔仇池楊定乾歸殺定及崇楊盛自稱仇池
公來稱藩(以通/鑑修)燕主垂略地青兖(以吕祖謙/標目修)十二月梁
主乾歸稱秦王(以通/鑑修)
晋烈宗孝武皇帝太元二十年(燕成武皇帝建興十年/  秦文桓皇帝皇初二)
(年嘉西秦乞伏乾歸太初八年登凉王吕光/麟  七年  魏太祖道武皇帝  國十年)春三月庚
辰朔日有食之(以夲/紀修)夏五月魏叛燕燕太子寶伐魏(以/吕)
(祖謙標/目修)秋七月三河王光伐西秦西秦王乾歸稱藩於
光(以通/鑑修)九月魏王珪臨河拒燕冬十月辛未燕師遁十
一月丙戌魏王珪大破之于參合陂(以通/鑑修)十二月燕以
清河公會領幽州刺史鎮龍城(以舉要歴/補遺修)
晋烈宗孝武皇帝太元二十一年(燕惠閔皇帝慕容寳/永康元年  秦文桓)
(皇帝皇初三年/吕光龍飛元年)　(西秦乞伏乾歸太初九年元凉王/  魏太祖道武皇帝皇始  年)春
三月庚子燕主垂襲魏閏月取平城以疾還夏四月癸
未卒於沮陽壬寅太子寶即帝位改元五月弑其太后
叚氏(以通鑑吕祖/謙標目修)
　觧題曰按晋書地理志上谷郡有沮陽縣宋庠紀年
　通譜永康夲漢桓帝晋惠帝年號
六月三河王光即天王位國號凉改元(以吕祖謙/標目修)秋七
月魏王珪改元(通/鑑)
　觧題曰宋庠紀年通譜皇始夲苻健年號
八月大舉伐燕九月敗遼西王農取并州(以通/鑑修)貴人張
氏弑帝皇太子徳宗即皇帝位㑹稽王道子位太傅攝
政(以吕祖謙/標目修)
　觧題曰春秋君弑賊不討不書𦵏以為無臣子也孝
　武弑死而會稽王不能推問崩故舍賊不討三綱廢
　矣無怪乎王恭仲堪之徒接軫而起也
魏初建䑓省置百官封公侯刺史尚書郎已下用文人
(以夲/紀修)冬十月甲申𦵏孝武皇帝于隆平陵(以夲/紀修)魏主珪
取燕常山十一月遣兵攻鄴信都戊午自将攻中山丁
卯乃退(以通/鑑修)十二月以楊盛為仇池公(以通/鑑修)秦取蒲坂
(以通/鑑修)
　
　
　
　
　
　
　
　
　
　
　
　大事記續編卷三十二
