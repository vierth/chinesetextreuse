史記正義卷四十八
　　　　　　　　　　　　唐　張守節　撰
陳涉世家第十八　　　　　史記四十八
陳勝者陽城人也(即河南陽/城縣也)字涉吴廣者陽夏人也(括/地)
(志云陳州太康縣/本漢陽夏縣也)字叔陳涉少時嘗與人傭耕輟耕之
壟上悵恨乆之曰苟富貴無相忘庸者笑而應曰若為
庸耕何富貴也陳涉太息曰嗟乎燕雀安知鴻鵠之志
哉二世元年七月發閭左適戍漁陽九百人屯大澤鄉
(括地志云漁陽故城在檀州宻/雲縣南十八里在漁水之陽也)陳勝吴廣皆次當行為
屯長㑹天大雨道不通度已失期失期法皆斬陳勝吴
廣乃謀曰今亡亦死舉大計亦死等死死國可乎陳勝
曰天下苦秦乆矣吾聞二世少子也不當立當立者乃
公子扶蘇扶蘇以數諫故上使外將兵今或聞無罪二
世殺之百姓多聞其賢未知其死也項燕為楚將數有
功愛士卒楚人憐之或以為死或以為亾今誠以吾衆
詐自稱公子扶蘇項燕為天下唱宜多應者吴廣以為
然乃行卜卜者知其指意曰足下事皆成有功然足下
卜之鬼乎陳勝吴廣喜念鬼曰此教我先威衆耳乃丹
書帛曰陳勝王置人所罾魚腹中卒買魚烹食得魚腹
中書固以怪之矣又間令吴廣之次近所旁叢祠中夜
篝火狐嗚呼曰大楚興陳勝王卒皆夜驚恐旦日卒中
往往語皆指目陳勝吴廣素愛人士卒多為用者將尉
醉廣故數言欲亾忿恚尉令辱之以激怒其衆尉果笞
廣尉劔挺廣起奪而殺尉陳勝佐之并殺兩尉召令徒
屬曰公等遇雨皆已失期失期當斬藉第令毋斬而戍
死者固十六七且壯士不死即已死即舉大名耳王侯
將相寧有種乎徒屬皆曰敬受命乃詐稱公子扶蘇項
燕從民欲也袒右稱大楚為壇而盟祭以尉首陳勝自
立為將軍吴廣為都尉攻大澤鄉收而攻蘄蘄下乃令
符離人葛嬰將兵㣘蘄以東攻銍鄼苦柘譙皆下之行
收兵比至陳車六七百乘騎千餘卒數萬人攻陳(今陳/州城)
(也本楚襄王築/古陳國城也)陳守令皆不在獨守丞與戰譙門中弗
勝守丞死乃入據陳數日號令召三老豪傑與皆来㑹
計事三老豪傑皆曰將軍身被堅執鋭伐無道誅暴秦
復立楚國之社稷功宜為王陳涉乃立為王號為張楚
當此時諸郡縣苦秦吏者皆刑其長吏殺之以應陳渉
乃以吴叔為假王監諸將以西擊滎陽令陳人武臣張
耳陳餘徇趙地令汝隂人鄧宗徇九江郡當此時楚兵
數千人為聚者不可勝數葛嬰至東城立襄彊為楚王
(括地志云東城故城在濠/州定逺縣東南五十里也)嬰後聞陳王已立因殺襄彊
還報至陳陳王誅殺葛嬰陳王令魏人周市北徇魏地
吴廣圍滎陽李由為三川守守滎陽吴叔弗能下陳王
徴國之豪傑與計以上蔡人房君蔡賜為上柱國(豫州/吴房)
(縣本房子國/是所封也)周文陳之賢人也嘗為項燕軍視日事春
申君自言習兵陳王與之將軍印西擊行收兵至闗車
千乗卒數十萬至戲(即京東/戲亭也)軍焉秦令少府章邯免酈
山徒人奴産子悉發以擊楚大軍盡敗之周文敗走出
闗止次曹陽(括地志云曹陽故亭亦名好陽亭在陜州/桃林縣東南十四里崔浩云曹陽坑名自)
(南出北通於河按魏/武帝改曰好陽也)二三月章邯追敗之復走次澠池
(黽池河南/府縣是也)十餘日章邯擊大破之周文自剄軍遂不戰
武臣到邯鄲自立為趙王陳餘為大將軍張耳召騷為
左右丞相陳王怒捕繫武臣等家室欲誅之柱國曰泰
未亾而誅趙王將相家屬此生一秦也不如因而立之
陳王乃遣使者賀趙而徙繫武臣等家屬宫中而封其
子張敖為成都君(成都蜀郡縣/涉遥封之)趣趙兵亟入闗趙王將
相相與謀曰王王趙非楚意也楚已誅秦必加兵於趙
計莫如毋西兵使使北徇燕地以自廣也趙南據大河
北有燕代楚雖勝秦不敢制趙若楚不勝秦必重趙趙
乗秦之弊可以得志於天下趙王以為然因不西兵而
還故上谷卒史韓廣將兵北徇燕地燕故贵人豪傑謂
韓廣曰楚已立王趙又已立王燕雖小亦萬乗之國也
願將軍立為燕王韓廣曰廣母在趙不可燕人曰趙方
西憂秦南憂楚其力不能禁我且以楚之彊不敢害趙
王將相之家趙獨安敢害將軍之家韓廣以為然乃自
立為燕王居數月趙奉燕王母及家屬歸之燕當此之
時諸將之徇地者不可勝數周市北徇地至狄狄人田
儋殺狄令自立為齊王以齊反擊周市市軍散還至魏
地欲立魏後故甯陵君咎為魏王(括地志云宋州寜陵/縣城古甯陵縣也)
時咎在陳王所不得之魏魏地已定欲相與立周市為
魏王周市不肯使者五反陳王乃立甯陵君咎為魏王
遣之國周市卒為相將軍田臧等相與謀曰周章軍已
破矣秦兵旦暮至我圍滎陽城弗能下秦軍至必大敗
不如少遣兵足以守滎陽悉精兵迎秦軍今假王驕不
知兵權不可與計非誅之事恐敗因相與矯王令以誅
吴叔獻其首於陳王陳王使使賜田臧楚令尹印使為
上將田臧乃使諸將李歸等守滎陽城自以精兵西迎
秦軍於敖倉與戰田臧死軍破章邯進兵擊李歸等滎
陽下破之李歸等死陽城人鄧說將兵居郯(屬海州疑/郯富作郟)
(音紀洽反郟即春秋時郟地楚郟敖葬之今汝州郟縣/城是鄧説是陽城人陽城河南府縣與郟城縣相近又)
(走陳蓋郟字/誤作郯耳)章邯别將擊破之鄧說軍散走陳銍人伍
徐將兵居許(括地志云許州許昌縣本漢許縣地理志/云許縣故國姜姓四岳之後大叔所封二)
(十四君為楚所滅漢以為縣/魏文帝即位改許曰許昌也)章邯擊破之伍徐軍皆散
走陳陳王誅鄧說陳王初立時陵人秦嘉銍人董緤符
離人朱雞石取慮人鄭布徐人丁疾等皆特起將兵圍
東海(今海/州也)守慶於郯陳王聞乃使武平君畔為將軍監
郯下軍秦嘉不受命嘉自立為大司馬惡屬武平君告
軍吏曰武平君年少不知兵事勿聽因矯以王命殺武
平君畔章邯已破伍徐擊陳柱國房君死章邯又進兵
擊陳西張賀軍陳王出監戰軍破張賀死臈月陳王之
汝隂還至下城父其御莊賈殺以降秦陳勝葬碭(音唐/今宋)
(州碭山/縣是)謚曰隠王陳王故涓人將軍吕臣為倉頭軍起
新陽(括地志云新陽故城在豫州真陽縣西南陽也/四十二里漢新陽縣城應劭云在新水之)攻陳下
之殺莊賈復以陳為楚初陳王至陳令銍人宋留將兵
定南陽入武闗留已徇南陽聞陳王死南陽復為秦宋
留不能入武闗乃東至新蔡遇秦軍宋留以軍降秦秦
𫝊留至咸陽車裂留以徇秦嘉等聞陳王軍破出走乃
立景駒為楚王引兵之方與(房預二音方/與兖州縣也)欲擊秦軍定
陶下(今曹/州也)使公孫慶使齊王欲與并力俱進齊王曰聞
陳王戰敗不知其死生楚安得不請而立王公孫慶曰
齊不請楚而立王楚何故請齊而立王且楚首事當令
於天下田儋誅殺公孫慶秦左右校復攻陳下之吕將
軍走收兵復聚鄱盗當陽君黥布之兵相收復擊秦左
右校破之清波復以陳為楚㑹項梁王懐王孫心為楚
王陳勝王凢六月已為王王陳其故人嘗與庸耕者聞
之之陳扣宫門曰吾欲見涉宫門令欲縳之自辨數乃
置不肯為通陳王出遮道而呼涉陳王聞之乃召見載
與俱歸入宫見殿屋帷帳客曰夥頥涉之為王沈沈者
楚人謂多為夥故天下傳之夥涉為王由陳涉始客出
入愈益發舒言陳王故情或説陳王曰客愚無知顓妄
言輕威陳王斬之諸陳王故人皆自引去由是無親陳
王者陳王以朱房為中正胡武為司過主司羣臣諸將
徇地至令之不是者繋而罪之以苛察為忠其所不善
者弗下吏輙自治之陳王信用之諸將以其故不親附
此其所以敗也陳勝雖已死其所置遣侯王將相竟亾
秦由涉首事也髙祖時為陳涉置守冡三十家碭至今
血食
禇先生曰地形險阻所以為固也兵革刑法所以為治
也猶未足恃也夫先王以仁義為本而以固塞文法為
枝葉豈不然哉吾聞賈生之稱曰秦孝公據殽函之固
擁雍州之地君臣固守以窺周室有席卷天下包舉宇
内囊括四海之意并吞八荒之心當是時也商君佐之
内立法度務耕織脩守戰之備外連衡而鬬諸侯於是
秦人拱手而取西河之外孝公既沒恵文王武王昭王
䝉故業因遺䇿南取漢中西舉巴蜀東割膏腴之地收
要害之郡諸侯恐懼㑹盟而謀弱秦不愛珍器重寳肥
饒之地以致天下之士合從締交相與為一當此之時
齊有孟嘗趙有平原楚有春申魏有信陵此四君者皆
明知而忠信寛厚而愛人尊賢而重士約從連衡兼韓
魏燕趙宋衛中山之衆於是六國之士有甯越徐尚蘇
秦杜赫之屬為之謀齊明周最(音/聚)陳軫昭滑樓緩翟景
蘇厲樂毅之徒通其意吴起孫臏帶他兒良王廖田忌
亷頗趙奢之倫制其兵嘗以什倍之地百萬之師仰闗
而攻秦秦人開闗而延敵九國之師遁迯而不敢進秦
無亾矢遺鏃之費而天下固已困矣於是從散約敗争
割地而賂秦秦有餘力而制其弊追亾逐北伏尸百萬
流血漂櫓因利乗便宰割天下分裂山河彊國請服弱
國入朝施及孝文王莊襄王享國之日淺國家無事及
至始皇奮六世之餘烈振長䇿而御宇内吞二周而亾
諸侯履至尊而制六合執敲朴以鞭笞天下威振四海
南取百越之地以為桂林象郡百越之君俛首係頸委
命下吏乃使蒙恬北築長城而守藩籬却匈奴七百餘
里胡人不敢南下而收馬士亦不敢貫弓而報怨於是
廢先王之道燔百家之言以愚黔首墮名城殺豪俊收
天下之兵聚之咸陽銷鋒鍉鑄以為金人十二以弱天
下之民然後踐華為城因河為池據億丈之城臨不測
之谿以為固良將勁弩守要害之處信臣精卒陳利兵
而誰何天下已定始皇之心自以為闗中之固金城千
里子孫帝王萬世之業也始皇既沒餘威振於殊俗然
而陳渉瓮牖繩樞之子甿𨽻之人而遷徙之徒也材能
不及中人非有仲尼墨翟之賢陶朱猗頓之富也躡足
行伍之間俛仰阡陌之中率罷散之卒將數百之衆而
轉攻秦斬木為旗天下雲㑹響應贏糧而景從山東豪
俊遂並起而亾秦族矣且天下非小弱也雍州之地殽函
之固自若也陳涉之位非尊於齊楚燕趙韓魏宋衛中
山之君也鉏櫌棘矜非銛於句㦸長鎩也適戍之衆非
儔於九國之師也深謀逺慮行軍用兵之道非及鄉時
之士也然而成敗異變功業相反也嘗試使山東之國
與陳涉度長絜大比權量力則不可同年而語矣然而
秦以區區之地致萬乗之權抑八州而朝同列百有餘
年矣然後以六合為家殽函為宫一夫作難而七廟墮
身死人手為天下笑者何也仁義不施而攻守之勢異
也
　
　
　
　
　
　
　
　
　
　
　
　
　史記正義卷四十八
