
　續資治通鑑長編巻五十
　　　　　　　　　　　　　宋　李燾　撰
　　眞宗
咸平四年十一月壬申知階州竇玭獻白鷹詔還之
詔諸司非言要切事無得升殿當取㫖者具狀以聞時
諸司事無巨細悉升殿取㫖上以為臣僚自有職分不
當如是㑹秘書丞孫冕上章極論其不可故降是詔
上謂侍臣曰昔漢武事邉逞一時之志不顧中國疲弊
誠不足慕然訖孝宣世天下無事四夷請吏亦其餘威
之所及也
丙子王顯遣寄班夏守贇馳騎入奏前軍與契丹戰大
破之戮二萬餘人獲其偽署大王統軍迪里相公等十
五人首級并甲馬甚衆餘皆奔北號慟滿野(按張斌長/城口之捷)
(乃十月十六日甲寅其二十三日辛酉斌奏始到其二/十五日癸亥何承矩又奏偵得契丹自威虜軍為王師)
(所敗殺偽署大王統軍二人蕃軍僅二萬人餘衆號慟/于野按此即長城口之㨗也其十一月九日丙子王顯)
(又奏十月十六日前軍與契丹戰大破之戮二萬餘人/獲其偽署大王統軍迪里相公等十五人首級得偽印)
(二以羽林軍為文收甲馬甚衆首領遁去按顯稱十月/十六日其日則甲寅也所稱前軍則張斌實前陣鈐轄)
(所稱殺戮二萬人又與何承矩所奏數同偽署大王紇/軍名號亦同但顯奏稱獲十五人首級承矩止二人數)
(特異承矩得於傳聞或未詳盡理無足怪獨疑張斌先/已奏㨗而王顯又别奏且月日太遼緩當時必有故惜)
(乎史不能載耳是役也王顯全師實屯中山未嘗出顯/奏十月十六日之㨗亦專指前軍據本傳顯又上表待)
(罪此可見破敵者非顯全師明矣契丹傳既於十月載/長城口之捷又於十一月載王顯等全師至大破敵恐)
(縁㨗奏兩上故誤/分為兩事今不取)　先是保州團練使楊嗣莫州團練
使楊延朗西上閤門使李繼宣入内副都知秦翰並為
前陣前鋒鈐轄分屯靜戎威虜軍及是㑹師於威虜延
朗嗣輕騎先赴羊山繼宣與翰分左右隊各整所部翰
全軍亦徃繼宣留壁齊羅止以二騎繼進至則延朗嗣
適為敵所乗繼宣即召齊羅之衆與翰軍合勢大戰敵
走上羊山繼宣逐之環山麓至其隂繼宣馬中矢斃凡
三易乗進至羊山谷大破之延朗嗣初頓齊羅既而退
保威虜繼宣獨與敵角薄暮始至威虜(按此則張斌既/㨗於長城口繼)
(宣等又㨗於羊山王顯所奏豈專指此乎然亦與張斌/同日此可疑也姑附見顯㨗奏後更徐考之楊延朗傳)
(以羊山之㨗為三年冬則/其誤審矣辯載四月初)
戊寅宰相率百官稱賀(㨗奏以初九日到羣臣後兩日/乃稱賀當由旬假故稍遲一日)
(耳/)　上與宰相議威虜功狀呂䝉正曰昨日止前陣與
前鋒血戰而退始陛下廟算防秋於前陣之後排先鋒
策先鋒乃布大陣犄角而進茍邉臣偵候無差遵守成
算則王師克敵必倍徃古屬大陣猶在中山前陣先鋒
已至威虜秦翰等聞賊在西山勇於先登率兵而出遇
戎首偕來殺戮雖衆然違陛下本㫖臣等衆議望未行
賞典上曰見賊不俟大陣前驅陷敵亦可賞也詔北面
陣亡軍士官為收瘞仍厚䘏其家　王顯上言先奉詔
令於近邉布陣及應援北平控扼之路無何敵騎已越
亭障今前陣雖有尅㨗恐未贖違詔之罪上慮顯憂懼
即降手劄慰奬之
己夘秘書丞直史館孫冕上言茶鹽之制利害相須若
令江南通商賣鹽縁邉折中糧草在京納金銀錢帛則
公私皆便為利實多今若便施行即南中州軍且令官
賣商人既已入中候其換交引徃亭場川路脩遐風波
阻滯計須二年以上方到江潭未到間則官賣鹽課已
倍獲利及其坌集稍侵官賣之額然以增補虧於官無
損况三路官賣舊額止百三十萬貫臣計在北所入已
多在南所虧至少舊額錢數必至増盈其淮南禁鹽有
長江之限但嚴切警廵明立賞罰則官賣鹽課必不虧
懸設使淮南荆湖通商之後官吏怠慢或至年額稍虧
則國家以折中糧草贍得邉兵以中納金銀實之官庫
且免和雇車乗差擾民户冐渉凜寒經歴遐逺借如荆
湖運錢萬貫淮南運米千石以地里斤脚送至窮邉則
官費民勞何啻數倍又言臣所上通商放鹽為公私之
利者有十而横生疑沮者有三詔吏部侍郎陳恕等議
其事恕等上議曰江湖之地素來官自賣鹽禁絶私商
良亦有以盖由近煑海之地息犯禁之人官得緡錢頗
資經費且江湖之壤租賦之中穀帛雖多錢刀盖寡每
嵗買茶入𣙜市銅鑄錢准糧斛以益運輸平金銀以充
貢入乃至京師便易南土支還贍用之名實藉鹽錢以
助居常廣費猶或聞闕今若悉許通商則必頓無儲擬
未有别錢備用鹽法詎可更張且變制改圗事非細故
若匪官鹽住賣則又私商不行即令住賣官鹽立乏一
年課額况行商算畫必務十全豈有江湖官猶賣鹽邉
塞私肯入粟假令敢入私物獲請官鹽首初運到江湖
必須官私競貿既而官價髙大私價低平多糶商鹽則
官鹽不售並依官價則私價太髙公私兩途矛盾不已
則官利失而私商困矣况不住賣而望商人入中藁粟
者未之有也既入中藁粟而望課利不虧者亦未之有
也向者淮南通商亦於邉上折中一嵗之内入數甚㣲
糧則不及萬鍾草則都無一束近者陜西鹽法亦令納
秸資邉一年之間數亦無幾全亡實驗但有虚名江湖
若放通商淮南亦須撤禁三處既私商雜擾兩浙必官
鹽流離透漏浸淫禁不可止乍變易則江湖為首終紊
亂則淮浙相兼大失公儲莫救邉備施於今日恐未協
宜從之
先是職方員外郎秘閣校理吳淑上䟽請復古車戰之
法辛巳淑又言臣以車戰之利自古有之故衞青李陵
田豫馬隆及漢光武與敵戰皆用車而勝近事符彦卿
破敵陽城亦以拒馬為行寨因大風出不意開拒馬出
騎兵掩擊之惟天寶禄山之亂房琯於潼闗陳車以戰
遂致敗績盖狹隘之地非用車之所也夫匈奴所長者
騎兵也必須平逺曠野雲布霧散馳逐徃來士卒前無
所依後無所據故蕃騎雷動飈至易致退縮茍非聨車
以制之則何以禦其奔突哉故用車戰為便其制取常
用車接其衡軛駕以牛布為方陣四面皆然東西鱗次
前後櫛比車上置槍以刄外向又垂皮革以防火攻列
士卒於車外前行持槍楯後行持弓弩賊至令兵士上
車每車載四人皆持弩車之内數十歩間連六車或四
車上為重樓施强弩賊至擊鼓為節以射之敵不能犯
必當散去乃出騎兵擊之此中國制敵之要術也夫人
平居猶復謹藩籬固闗鍵以備不虞何况當敵人之戰
陣禦突騎之輕剽而無所蔽䕶哉夫人之被甲鎧護其
身也而戰之用車亦一陣之鎧甲也夫鱗介之蟲肌肉
在内鱗介在外所以自蔽豈可使肌肉居外而鱗介反
在内乎夫用車以戰亦一陣之鱗介也故可以行止為
營陣賊至則歛兵附車以拒之賊退則乗勝出兵以擊
之用竒掩襲見可而進故出則藉此為所歸之地入則
以此為所居之宅故人心有依據不懼敵騎之凌突也
又臣嘗至河北見其地勢要害必守之處者可百餘里
耳北邉地勢狼山以西連山為限舊有兵寨守其險阻
不必增備狼山以東至于海不過數百里皆須防禦然
自易定以東有界河為阻未易渉渡獨界河以西狼山
以東不過百餘里最為要害契丹所入常在此矣臣向
曾上書請於此地築城以為備今城不可卒致且於其
地連車横絶之列兵守禦最便度百車可占一里以萬
車相次則百里之地結而無隙矣界河以東積水之地
冬中冰合須為之備亦宜列兵車防守之又臣以為大
河之北民性勁勇皆習武技國家若蠲其租賦令盡力
於耕戰可以滅匈奴矣河北之民每為契丹所困者有
土地不暇耕鑿有稼穯不暇收穫殺戮俘擄其辱已甚
兄弟父子流離絶域人人於敵有不共戴天之仇但無
路自奮耳今國家若除其户税使專耕戰以自給藉其
防守假以甲兵下一制以喻其意云敵人殘暴甚矣今
使汝執兵守禦自防其家則人必感悦思自為戰如此
則勇氣必倍而契丹可平矣戍兵既多則可減官軍西
討繼遷諸道並進窮其巢穴可一舉而定則邉境以安
天下無事矣近者北敵折衂天兵振蕩匈奴必當逃遁
繼遷必當沮䘮以此取之計之上也若繼遷退伏沙漠
窮追不獲游魂假息猶為後患臣謂宜通西域之地以
助靈武之勢可以掩其不意以静邉塵宜遣使喻秦以
西諸戎結其歡心令為前驅指導斯不難矣夫蕃戎靡
不貪慕財賄國家誠不愛重幣珍玩以㗖之爵賞榮耀
以誘之則西戎宜其為用矣古人云以蠻夷伐蠻夷計
之上者也宜示之以中國强盛喻之以中國富厚待之
以至誠臨之以威衆夷落其敢不從服哉其有善水草
之地或開屯田或置城邑若漢之置都護所謂斷匈奴
之右臂如此則靈武不憂匱乏繼遷不足殄滅撫諸戎
而啓西夏以平蕩逋冦此亦帝王之美略若臣所獻車
戰但平易之地則可為之不獨北邉也䟽奏上稱其博
贍甚嘉納之　命西上閤門使孫全照太子中舍判鹽
鐵勾院張舒徃河北計度公事(全照方進子方/進見建隆二年)
癸未開封府言民張永清自濟源詣京師市藥至圃田
東有老人付以書倐忽不見啓視乃得金牌有趙為君
萬年字上疑其詐令詢所獻之由永清貧窶一山叟耳
略無所求即遣還鄉里
甲申撫水蠻酋䝉頂等六十五人來朝輸兵器百七十
事賜賚有差
丁亥幸龍圗閣召近臣觀太宗御書及古今名畫御崇
和殿閲張去華所著元元論及國田圗謂近臣曰經國
之道必以養民務穯為先朕嘗冀邉鄙稍寧兵革粗息
則可以力行其事使吾民富庶也
庚寅上畋于近郊
癸巳撫水蠻酋䝉䖍瑋等來朝輸兵器四百事
甲午詔西畨諸族有能生擒李繼遷者當授節度使賜
銀綵茶六萬斬首來獻者授觀察使賜物有差　龜兹
國遣使來朝貢(按國史但有囬鶻傳無龜兹傳㑹要云/或稱西州囬鶻或稱西州龜兹又稱龜)
(兹囬紇其實一也龜兹囬紇之别種也居西州或稱西/州囬鶻是年西州囬鶻可汗王禄勝遣曹萬通來朝貢)
(事在夏四月國史載之囬鶻傳而㑹要列於龜兹巻中/大抵一事也不知此所稱龜兹遣使來朝貢者即曹萬)
(通或别一人然國史㑹要皆不别載恐/實録繆誤重出未可據也姑存之俟考)
十二月丁未詔益利彭州戍兵謀亂既伏誅除亡命徒
黨見行追捕外其餘一切不問　又詔西川諸州長吏
嚴察細民敢有訛言動衆情理切害者斬訖以聞　先
是邉臣請城綏州大屯兵積穀以遏党項朝臣互執利
害久而未决詔中書樞宻院㑹議而呂䝉正王旦王欽
若以為修之不便李沆言修之便但恐勞民向敏中周
瑩王繼英馮拯陳堯叟皆曰修之便上以境土遐邈不
可遥度其事乃命比部員外郎直史館洪湛侍禁閤門
祗候程順竒同徃按視焉(程順竒/未見)
上用吳淑議遣使諭秦隴以西諸戎使攻李繼遷如京
副使宋沆剛率喜談兵事先自太子中允換秩癸丑以
沆為西凉安撫使太常丞直集賢院梅詢亦屢上書論
西邉利害且自請使博囉齊乃命詢副沆焉
甲寅遣司封郎中欒崇吉侍禁閤門祗候郭盛廵撫荆
湖路(盛載弟或别一人當考/又或見祥符五天禧二)
乙夘工部侍郎致仕朱昻獻所著資理論論時政賞罰
得失且言天下至廣宜急擇賢才以張治具儻限以常
諜則英俊無由自逹矣上曰昻已退居復貢直言亦可
嘉也命以其書付史館仍録一本留中
蓬州部送刼賊王洪雅赴闕途中守者皆亡洪雅獨詣
闕自訴上曰此畏法者也庚申特命釋之　上始即位
之二年棄鎮戎軍不守洛苑使李繼和固請復城之乃
命版築即以繼和知軍事兼渭儀都廵檢使張齊賢經
略陜西因訪繼和邉事繼和上言鎮戎軍為涇原儀渭
北而扞蔽又為環慶原渭儀秦熟戶所依正當輝和爾西
凉六谷宻本伽裕勒馬臧梁家諸族之路自置軍以來克
張邉備方於至道中所葺今已數倍誠能常用歩騎五
千分守鎮戎及涇原州緩急㑹于此軍并力擊賊盖當
賊來要口若防守得宜賊必不敢過此軍則縁邉民户
不廢耕織熟户老幼有所藏匿此軍果廢則過此新城
止皆廢壘有數路來冦若自隴山下南去則由三白堡
入儀州制勝闗自瓦寧路南去則由弹筝峽入渭州安
國鎮自青石嶺東南去則由小盧大盧潘谷入潘原縣
若至潘原西則入渭州東則入涇州若自青石嶺東公
主泉南去則由山東寨故彭城西並入原州其餘細路
不可盡數如以五千騎令四州各為備禦不相㑹合則
兵勢分而力不足禦矣若但將可惜之地為賊所攻便
思委棄以為良策是則有盡之地不能供無已之求也
臣慮議者以調發芻糧擾民為言且此軍所費止出四
州地里匪遥輸送甚易又劉綜方為屯田屯田若成入
中有備則四州税物亦不須得自官軍瀚海失利賊愈
猖狂羣蕃震懼絶無鬭志兼又棄鎮戎不守繼遷徃來
侵掠軍界蕃族南至渭州安國鎮北三十里至南市界
三百餘里便於蕭闗屯聚萬資宻補西舒等三千以脅
原渭靈環熟户當時族帳謀歸賊者甚多頼聖謀深逺
不惑羣議復置此軍一年以來羣蕃咸已安集邉民無
復愁苦以此校之則存廢之説相去萬倍矣又靈州逺
絶居常非有尺布斗粟以供王府今闗西老弱疲苦轉
餉所以不可棄者誠恐滋大賊勢使繼遷西取秦界之
羣蕃北掠囬鶻之健馬長驅南牧何以支吾昨朝廷訪
問臣送芻糧道路臣欲自蕭闗至鎮戎城寨四州就胡
蘆河川運送但恐靈州食盡或至不守清逺固亦難保
青岡白馬曷足禦扞則環州便為極邉若賊從蕭闗武
延石門路入縱鎮戎有五六七千兵亦恐不敵即囬鶻
西凉路亦斷絶伏見咸平三年詔書縁邉不得出兵生
事蕃夷盖謂賊如猛獸不拂其心必且不動臣愚慮此
賊他日愈熾不若聽驍將鋭旅屢入其境彼或聚兵自
固則勿與鬬妖黨才散則令掩擊如此則王師逸而賊
兵勞賊必内離然後大舉又靈州孤壘戌守者最為勞
苦望比他州猶加存䘏且守邉之臣内憂家室之窘乏
外憂姦邪之憎毁憂家則思為不亷憂身則欲為退迹
思不亷則官局不治思退迹則庶事無心欲其奮不顧
身令出惟行不可得也良由賞未厚恩未深賞厚則人
無内顧之憂恩深則士有効死之志古之帝王皆懸爵
賞以㧞英俊卒能成大功大凡君子求名小人狥利臣
為兒童時嘗聞齊州防禦使李漢超守闗南齊之屬州
錢七八萬貫悉以給與非次賞賚又動及千萬漢超猶
私販𣙜場規免商算當時有以此事逹於太祖者即詔
漢超私物所在悉免闗征故漢超居則營生戰則誓死
貲産厚則有以繫其心必死戰則動必有成績故畢太
祖之世一方為之安靜方今如漢超之才固亦不少茍
能用皇祖之遺法選擇英傑使守靈武髙官厚賞不吝
先與徃日留半俸給其家半俸資其用然後可以責亷
潔之節保必勝之功也又戎事内制或失權宜漢時渤
海盗起龔遂為太守尚聽便宜從事且渤海漢之内地
賊盗國之饑民况靈武絶塞西鄙强戎又非渤海之比
茍許其專制則無失事機縱有營私冐利民政不修亦
乞不問用將之術異於他官貪勇智愚無不皆録但使
法寛而人有所慕則久居者安心展體竭材盡慮何患
靈武之不可守哉又朝廷比禁青鹽甚為允愜或聞議
者欲開其禁且鹽之不入中土困賊之良策也今若謂
糧食自蕃界來雖禁鹽不能困賊此鬻鹽行賄者之妄
談也蕃粟不能入賊境而入于邉廪其利甚明况漢地
不食青鹽熟户亦不入蕃界博易所禁者非徒糧食也
至於兵甲皮幹之物其名益多以朝廷雄富猶言摘山
煑海一年商利不入則或闕須况蕃戎所頼止在青鹽
禁之豈不困哉望固守前詔為便
壬戍陜西轉運使太常博士劉綜等上言護塞之方有
備為最强兵之術足食居先今李繼遷内蓄姦謀外示
柔順嘯聚兇黨侵擾邉陲為害已深逋誅已久陛下納
謀臣之議建鎮戎軍城控夷落衝要屯兵且衆饋供實
繁若輸送原渭夏秋之賦則地逺民勞儲須必窘若止
資入中茶鹽之利則物價湧貴費用滋大臣昨因按部
頗見事宜且鎮戎軍即古之原州本有四縣餘地尚存
自唐至德之後内冦屢興邉防失守所以吐蕃結贊乗
隙猖狂攻陷闗内及隴右百餘城其後宰相元載决欲
城其地而守之為議者所阻今朝廷果復創置乃見元
載昔謀行之於聖代矣然既置城壘必屯甲兵既屯甲
兵必藉儲廩臣等昨閲視本軍其川原甚廣土地甚良
若置屯田厥利實博盖鎮戎軍一嵗約給芻糧四十餘
萬約費茶鹽五十餘萬儻更令逺郡輸送則其費益多
臣請於軍城四面置一屯田務開田五百頃置下軍二
千人牛八百頭以耕種之又於軍北及木峽口軍城前
後各置堡塞使其分居無冦則耕冦來則戰仍請就命
知軍李繼和為屯田制置使令繼和擇使臣充四寨主
管五百人即充屯戍則每嵗所費可出於兹行之累年
必有成績矣䟽奏上嘉納之(鎮戎軍之復久矣實録乃/於壬戌始書復鎮戎軍誤)
(也今削去但取李繼和/本傳所載附壬戌前)
丙寅撫水蠻酋蒙填等五十人來朝輸兵器百八十三
事
丁夘詔縁軍興令三路都部署兼河北轉運以給糧道
今敵人遁去宜即罷之　時靈州孤危詔羣議棄守之
宜知制誥楊億即日奏䟽曰臣嘗讀舊史見漢北築朔
方之郡平津侯諫以為罷敝中國以奉無用之地願罷
之上使辯士朱買臣發十策以難之平津不能對臣以
為平津漢之賢相深明經術習知利害屬武帝以雄侈
自任志在開拓買臣等以詞辯獲進並侍左右前史又
稱平津每朝㑹議論但開陳其端使人主自擇不敢面
折廷誎由此言之非不能折買臣之舌盖所以將順人
君之意耳築朔方非便有自來矣且地在要荒之外固
聲教不及元朔中大將衛青攘却匈奴取其河南之地
列置郡縣今靈州是赫連昌地後魏置州盖朔方之故
墟匈奴之舊壤僻介西鄙邈絶諸華數百里之間無有
水草烽火不相應亭障不相望當邉境謐寧羗戎即叙
道路不壅饟饋無虞猶足以張大國之扞蔽自繼遷作
梗邉邑屢驚雜虜為其脅從兇黨因而猖熾待之以爵
賞頗驕蹇而不恭討之以甲兵又遁逃而無獲凡有贏
糧之役必興狙擊之謀每至靈武轉輸大須發卒防援
離去内郡皆無鬬心經渉畏途多有菜色自曹光實白
守榮馬紹忠及王榮之敗資糧屝屨所失至多將士丁
夫相枕而死以至募商人入穀輸帛賞以數倍之價復
於積石孤壤別築清逺一城邉城繹騷國帑匱乏既不
能制黠敵之死命又不能救靈武之爭心雖數年之間
兇黨逾盛靈武危堞巋然僅存河外五城繼聞陷沒但
堅壁清野坐食糗糧閉壘枕戈茍度朝夕且使繼遷横
行沙漠俶擾邉陲擊列陣之戍兵侵屬國之蕃部雖有
警急無候望而誰知縱或慿陵但繕完而自保未嘗出
一兵馳一騎敢與之校此靈武之存無益明矣平津所
言罷敝中國以奉無用之地正為今日也臣以為存之
有大害棄之有大利且如國家募人入粟償以十倍之
直發卒轉送渉兹不毛之地此古之所謂率二十鍾而
致一石驅民於死者也今棄之即可以嵗省戍卒分守
内郡一卒之費可給十夫國家無飛芻輓粟之勞士卒
免暴露流離之苦必謂廢之則虧失土地傷損威重且
如堯舜夏禹聖之盛者也地不過數千里而明德格天
四門穆穆武丁成王商周之明主也地東不過江淮西
不過氐羗南不過荆蠻北不過太原而頌聲並作號為
至治及秦漢拓土窮兵逺畧雖疆理益廣而干戈日尋
府庫之資屢空生靈肝腦塗地校功比德豈可同年而
語哉夫蝮蛇螫手壯士斷腕蟻壤不塞將漏山河今靈
武之存為害甚於蝮蛇供饋之費為蠧逾於蟻壤無鴻
毛之益有太山之損豈可忽逺大之略信悠悠之談昔
西漢賈捐之嘗建議棄朱崖當時公卿亦有異論元帝
能排衆多之説奮獨見之明下詔廢之人懷其德元帝
之意寧欲自棄其地當其内屬為郡固已置吏而撫循
及其稱兵搆亂豈可勞民而征戍故其詔書曰議者以
棄朱崖羞威令不行夫通乎時變則憂萬民萬民之饑
餓危孰甚焉且宗廟之中凶年不備况乎避不嫌之辱
哉臣以正與今日靈武之事相類必以失地為言即幽
薊八州河湟五郡所失多矣何必此為議者又以西北
諸蕃戎馬是産資其控制以通貿易環慶諸州内附蕃
落藉其屏翰以免繹騷此迂濶之甚且戎人為利所誘
故互市於邉闗蕃部之屬自强故能庇於種類必來冦
於環慶固無隔於藩籬百雉危城千里阻隔自救不暇
豈及於他議者又謂其土田沃饒有漢陂之利恐賊遷
因而播殖益以富强况戎人但以攻剽為能罔知耕稼
之事河隴之外棄地甚多延袤百城提封萬井西漢屯
田之所疆畔猶存儻事力耕可以積穀何必獨耕靈武
乃能足食若靈武於賊有大利即是必争之地當朝夕
攻取豈至於皆為孟浪之談殊非經久之計况又嵗有
調發動致冦攘借冦兵而資盗糧竭民力而耗國用為
患之大無出於斯雖庸人豎子亦知其可棄也若或遴
選單介間道而行齎持詔書宣布王命令其盡焚廬舎
自㧞而歸丁壯悉令持兵老弱以之襁負古稱歸師不
可遏又曰置之死地而後生當此之時人百其勇臨難
思免其鋒莫當又須申命偏師揚言出塞軍聲既振賊
勢自分即靈州遷民不虞邀擊之患雖有剽刼易為枝
梧且國所惜者士民所急者財用豈可以驍果之旅委
餒虎之蹊府藏之殖棄盧山之壑今棄去靈武退守環
慶卒免戌於絶域民斯保其室家供饋不出於郊圻恩
澤自淪於骨髓民力不竭士氣益揚何敵不摧何戎不
克陛下又憤兹黠賊志欲剪除臣以為不可黷武以窮
兵止可伐謀而制勝臣料賊遷旴睢邉塞之外倔强沙
漠之中脅制諸羗嘯聚不逞無耕農之業無蠶織之功
為鼠竊之謀以資衣食聚烏合之衆以撓塞垣致蕃夷
之服從用兇威而馳廹非有厚利能誘其人廢棄靈州
每嵗更無饋運絶其覬望何所窺圗平夏之西鹽池斯
在先是貿易粟麥用資餱糧今條禁甚嚴法網尤宻無
敢逾越漸致擕離皆困賊遷之術也臣竊見太祖朝姚
内斌領慶州董遵誨領環州二人所統之兵才五六千
而已閫外事一以付之軍市之租不從中覆用能士卒
致命羗戎畏威朝廷無旰食之憂疆場無羽書之警臣
欲望於武臣中選有將帥之才知邉鄙之事者三數人
各部諸郡量其所將兵多少除廪禄之外賜一大縣租
賦恣其犒設令開幕府召髦俊為僚佐咨以策略勇力
之士禀其指蹤之用軍旅之政許以便宜而行儻賊遷
侵邉郡軍城擾内屬蕃部並脣齒相援腹背夾攻或戰
馬正肥戎士思奮即召發内属討虜生羗俘獲之餘盡
分麾下且戎人利於降附明立賞格厚荅戰功即遷賊
腹心稍稍奔潰親離衆叛事去運乖煢居獨行誰與為
伍但塞外一獨夫耳安能與大邦為讎哉若欲謀成廟
堂功在刻漏臣以為此賊方黠其財猶豐不逞之羣如
臂使指未可以嵗月破也直須廢棄靈州退守環慶然
後以計困之爾如臣之策秖得三兩驍將付三萬精卒
以數縣租賦給其用度分守邉郡賊遷便可計日成擒
朝廷可以髙枕無事矣　陜西轉運使劉綜聞朝議欲
棄靈州奏䟽曰國家財力雄富士卒精鋭而未能剪除
兇惡者誠以賞罰未行而所任非其才故也今或輕從
羣議遂棄靈州是縱賊之姦計矣且靈州民淳土沃為
西陲巨屏所宜固守以為扞蔽然後於浦洛河建軍城
屯兵積糧為之應援此暫勞永逸之勢也况鎮戎軍與
靈州相接今若棄之則原渭等州益須設備較其勞費
十倍而多則利害之理昭然可騐矣上訪於左右輔臣
咸以為靈州乃必爭之地茍失之則縁邉諸州亦不可
保上頗然之宰相李沆奏曰若遷賊不死靈州必非朝
廷所有上愕然曰卿何獨與衆異也沆曰臣謂莫若發
單車之使召州將部分戍卒居民委其空壘而歸如此
則關右之民息肩矣上又出手札訪於兵部尚書張齊
賢齊賢獻䟽曰遷賊包藏兇逆招納叛亡建立州城創
置軍額有歸明歸順之號且耕且戰之基仍聞潛設中
官全異羗夷之體曲延儒士漸行中國之風覩此作為
志實非小况靈州自遷賊為逆以來危困彌甚五鎮連
陷姦威益張道路阻艱音耗迨絶當城鎮完全之日磧
路未梗之時大凡中外常人言合棄者已衆矧清逺軍
近遭攻陷青崗寨輙自焚燒兵勢人心傷沮數倍即今
來所議棄者益多靈州斗絶一隅旁無援助南去鎮戎
約五百餘里東去環州僅六七日程如此畏途不須攻
奪則城中之民何由出城中之兵何以歸欲全軍民理
須應接少發兵則復虞邀刼多發兵則廣費資糧與其
應以出兵曷若用竒而取勝小勝則軍民可出大勝則
形勢復全匪惟擒討之有方抑亦進退而獲利與其虚
勞甲卒枉役齊民示惡稔姦萬萬相逺也果能更益精
兵合西邉現屯田卒雜以對替之衆使其兵力有餘量
分師徒與原渭鎮戎合彼中與山西熟户從東亦擇稔
便處入界若嚴約師期兩路齊進茍或繼遷敢來援助
彼則分兵而應敵我則乗勢而易攻且棄命道途首尾
難衛千里趨利不遁則擒臣謂兵鋒未交靈州之危自
解矣因取靈州軍民置於蕭關武延以來據險就水建
一寨僑置靈州覊係蕃漢土人之心裁候平寧却歸然
後縱蕃漢之兵伺便奮擊我則按重兵而觀利度賊勢
以設謀臣謂破賊成功十有八九矣
閏十二月戊辰朔詔鎮定髙陽闗副都部署兼鎮州都
部署王超赴闕命莫州都部署桑贊代之將議西討也
楊瓊等獄具罪當死詔五品以上集議兵部尚書張齊
賢等請如律上特赦之丁丑並除名瓊流崖州潘璘康
州李讓馮守規瓊州張繼能儋州劉文質雷州王懷普
賀州仍籍其田宅
戊寅延州言李繼遷蕃部阿約勒等百户來降詔給田賜
帛長吏常存撫之　博囉齊貽書李繼和言將發兵討
李繼遷願聞朝廷出師之期繼和具奏詔繼和諭博囉
齊宜整旅以竢師出即徃報
壬午靈州言河外寨主李瓊等以城降賊其親属當縁
坐上曰窮邉孤壘又無救助力屈就擒此可憫也並釋
之
乙酉延州言繼遷蕃部瑚葉實普宻額珠等首領率属
歸附詔擇善地處之常切存撫
洪湛等使還言城綏州其利有七而害有二丙戌築綏
州城
丁亥以六宅使順州刺史康延英為永興軍鈐轄率禁
軍歩騎五千屯於京兆令知軍府事雷有終同主之將
大舉援靈州故益兵為聲勢也　契丹閤門使冦卿子
用和繼忠來降以用和為三班奉職繼忠補外州鎮將
時又有李紹隆者來降亦授三班奉職　御史臺上言
舊例假三日羣官並赴文德殿横行朝叅近日多以内
殿起居不赴望申舊制以肅朝儀詔自今並許彈奏
戊子鎮戎軍言凉州貝寧族首領格埒班珠爾歸附仍貢
名馬自稱有精騎三萬願備驅策有詔慰奬厚償其馬
直　知靜戎軍王能言本軍鮑河自姜女廟以東水極
深濶其狹處不過三四里今嵗敵騎不能踰越而南侵
者亦限此水故也今請於本軍之西姜女廟東决北流
入閻臺淀復於軍東塞之使北流三臺小李村其水溢
入長城口而南流若發三二千人塞其口俾自長城北
而東入於雄州則猶可以隔限敵騎計其功五日可畢
上曰朕觀人畵圖鮑河之北至閻臺淀地形稍髙必通
流不逺同知樞宻院事馮拯陳堯叟曰臣嘗奉使至彼
目騐地形實如聖㫖乃詔除閻臺淀地髙不可决北流
外餘從所請(景德元年六月耿/斌所言與此相闗)
庚寅上以河北饑豆粟踴貴出麻滓蓬實示宰相曰民
食此矣即令蠲秋賦罷官糴又手詔停三路排陣押陣
使减戎馬饋餉之役分遣知制誥梁顥薛映供備庫副
使潘惟吉西京左藏庫副使李漢贇等徃西路發倉廩
賑流民以便宜從事漢贇漢瓊之弟也又詔河北富人
能發私廪救饑民者第加恩奬
甲午以馬歩軍都虞候王超為西面行營都部署環慶
路部署張凝副之入内副都知秦翰為鈐轄領歩騎六
萬以援靈州上問超計策超上二圗其一置資糧在軍
中布兵周防賊無以鈔略其一遇賊即變而為方陣陣
形之外分列㳺兵持勁弩賊至則易聚而并力圗頗采
李靖輜重法上甚奬之(明年正月己未/超乃赴屯所)時宋沆等未行
上謂宰相曰朕觀盟㑹圗頗記吐蕃反覆狼子野心之
事今已命王超等出師若難為追襲即靈州便可制置
沆等不須遣止走一使以㑹兵告博囉齊可也
是嵗募河北民諳契丹道路勇鋭可為間伺者充疆人
置都頭指揮使無事散處田野遇敵入冦追襲給器甲
口糧加以食錢遣出塞偷斫賊壘能斬首級奪馬者如
賞格擄獲財畜皆畀之(此㨿兩/朝兵志)
