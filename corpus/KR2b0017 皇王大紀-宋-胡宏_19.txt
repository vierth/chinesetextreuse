
　皇王大紀卷十九　　　　　宋　胡宏　撰
　三王紀
　　周成王
大司馬制畿封國以正邦國設儀辨位以等邦國進贒
興功以作邦國建牧立監以維邦國制軍詰禁以糾邦
國施貢分職以任邦國簡稽鄉民以用邦國均守平則
以安邦國比小事大以和邦國以九伐之灋正邦國馮
弱犯寡則𤯝之賊贒害民則伐之暴内陵外則壇之野
荒民散則削之負固不服則侵之賊殺其親則正之放
弑其君則殘之犯令陵政則杜之外内亂鳥獸行則滅
之凡令賦以地與民制之上地食者三之二其民可用
者家三人中地食者半其民可用者二家五人下地食
者三之一其民可用者家二人中春教振旅中夏教茇
舍中秋教治兵中冬教大閱大合軍以行禁令以救無
辜伐有罪大㑹同則率士庶子而掌其政令大祭祀饗
食羞牲魚授其祭司勲掌六鄉賞地之灋以等其功王
功曰勲國功曰功民功曰庸事功曰勞治功曰力戰功
曰多凡有功者銘書於王之太常祭于大烝司勲詔之
凡賞無常輕重眡功凡頒賞地三之一食唯加田無國
征掌固掌脩城郭溝池樹渠之固頒其士庶子及其衆
庶之守造都邑治其固與其守灋凡國都之竟有溝樹
之固郊亦如之民皆有職焉若有山川則因之候人各
掌其方之道治與其禁令司士掌羣臣之版辨其年歳
與其貴賤周知邦國都家縣鄙之數卿大夫士庶子之
數以詔王治以徳詔爵以功詔禄以能詔事以乆奠食
唯賜無常正朝儀之位辨其貴賤之等王南鄉三公北
面東上孤東面北上卿大夫西面北上王族故士虎士
在路門之右南面東上大僕大右大僕從者在路門之
左南面西上司士擯孤卿特揖大夫以其等旅揖士旁
三揖王還揖門左揖門右大僕前王入内朝皆退凡祭
祀帥其屬而割牲羞俎豆司右掌羣右之政令凡軍旅
㑹同合其車之卒伍而比其乘屬其右凡國之勇力之
士能用五兵者屬焉虎賁氏掌先後王而趨以卒伍旅
賁氏掌執戈盾夾王車而趨大僕掌正王之服位出入
王之大命掌諸侯之復逆王眡朝則前正位而退入亦
如之建路鼓于大寢之門外以待達窮者與遽令王出
入則自左馭而前驅凡軍旅田役贊王鼓救日月亦如
之小臣掌王之小命詔相王之小灋儀掌三公及孤卿
之復逆正王之燕服位王之燕出入則前驅御僕掌羣
吏之逆及庶民之復掌王之燕令𨽻僕掌五寢掃除之
事大馭掌馭玉路以祀及犯軷王自左馭馭下祝登受
轡犯軷遂驅之及祭酌僕僕左執轡右祭兩軹祭軓乃
飲凡馭路行以肆夏趨以采齊凡馭路儀以鸞和為節
戎僕掌馭戎車掌倅車之政以巡守及兵車之㑹齊僕
掌馭金路以賔朝覲宗遇饗食道僕掌馭象路以朝夕
燕出入掌貳車之政令田僕掌馭田路以田以鄙掌佐
車之政凡田王提馬而走諸侯晉大夫馳車僕掌戎路
之萃廣車之萃闕車之萃革車之萃輕車之萃凡師共
革車各以其萃校人辨六馬之屬種馬一物戎馬一物
齊馬一物道馬一物田馬一物駑馬一物天子十有二
閑馬六種邦國六閑馬四種家四閑馬二種馬八尺以
上為龍七尺以上為騋六尺以上為馬職方氏掌天下
之圖周知其利害使同貫利東南曰揚州其山鎮曰㑹
稽其澤藪曰具區其川三江其浸五湖其利金錫竹箭
其民二男五女其畜宜鳥獸其穀宜稻正南曰荆州其
山鎮曰衡山其澤藪曰雲夢其川江漢其浸潁湛其利
丹銀齒革其民一男二女其畜宜鳥獸其穀宜稻河南
曰豫州其山鎮曰華山其澤藪曰圃田其川滎雒其浸
波溠其利林漆絲枲其民二男三女其畜宜六擾其穀
宜五種正東曰青州其山鎮曰沂山其澤藪曰望諸其
川淮泗其浸沂沭其利蒲魚其民二男二女其畜宜鷄
狗其穀宜稻麥河東曰兖州其山鎮曰岱山其澤藪曰
大野其川河泲其浸盧維其利蒲魚其民二男三女其
畜宜六擾其穀宜四種正西曰雍州其山鎮曰嶽山其
澤藪曰弦蒲其川涇汭其浸渭洛其利玉石其民三男
二女其畜宜牛馬其穀宜黍稷東北曰幽州其山鎮曰
醫無閭其澤藪曰貕飬其川河泲其浸淄時其利魚鹽
其民一男三女其畜宜四擾其穀宜三種河内曰冀州
其山鎮曰霍山其澤藪曰楊紆其川漳其浸汾潞其利
松栢其民五男三女其畜宜牛羊其穀宜黍稷正北曰
并州其山鎮曰恒山其澤藪曰昭餘祁其川滹沱嘔夷
其浸淶易其利布帛其民二男三女其畜宜五擾其穀
宜五種凡邦國大小相維王設其牧制其職各以其所
能制其貢各以其所有形方氏掌制邦國之地域而正
其封疆無有華離之地使小國事大國大國比小國大
司冦掌三典一曰刑新國用輕典二曰刑平國用中典
三曰刑亂國用重典以五刑糾萬民一曰野刑上功糾
力二曰軍刑上命糾守三曰鄉刑上徳糾孝四曰官刑
上能糾職五曰國刑上愿糾暴以圜土聚教罷民凡害
人者寘之圜土弗使冠飾而施職事焉以明刑恥之其
能改者上罪三年而舍中罪二年而舍下罪一年而舍
反於中國不齒三年其不能改而出圜土者殺凡圜土
之刑人也不虧體其罰人也不虧財以兩造禁民訟入
束矢於朝然後聽之以兩劑禁民獄入鈞金三日乃致
于朝然後聽之以嘉石平罷民凡萬民之有罪過而未
麗於灋而害於州里者桎梏而坐諸嘉石役諸司空重
罪旬有三日坐朞役其次九日坐九月役其次七日坐
七月役其次五日坐五月役其下罪三日坐三月役使
州里任之則宥而舍之以肺石達窮民凡逺近惸獨老
㓜之欲有復於上而其長弗達者立於肺石三日士聽
其辭以告於上而罪其長凡諸侯之獄訟以邦典定之
凡卿大夫之獄訟以邦灋斷之凡庶民之獄訟以邦成
弊之小司冦以五刑聽萬民之獄訟附于刑用情訊之
至于旬乃弊之讀書則用灋凡命夫命婦不躬坐獄訟
凡王之同族有罪不即市奉而適甸師氏以待刑殺以
五聲聽獄訟求民情一曰辭聽二曰色聽三曰氣聽四
曰耳聽五曰目聽以八辟麗邦灋附刑罰一曰議親二
曰議故三曰議贒四曰議能五曰議功六曰議貴七曰
議勤八曰議賔聽民之所刺宥以施上服下服之刑大
比登民數自生齒以上登于天府内史司㑹冡宰貳之
以制國用孟冬司民獻民數於王王拜受之以圖國用
而進退之歳終則令羣士計獄弊訟登中于天府司刑
掌五刑之灋以麗萬民之罪墨罪五百劓罪五百宫罪
五百刖罪五百殺罪五百若司冦聽獄弊訟則以五刑
之灋詔刑罰而以辨罪之輕重墨者使守門劓者使守
關宫者使守内刖者使守囿髠者使守積司刺掌三刺
三宥三赦之法以贊司冦聽獄訟一刺曰訊羣臣再刺
曰訊羣吏三刺曰訊萬民一宥曰不識再宥曰過失三
宥曰遺忘一赦曰幼弱再赦曰老耄三赦曰惷愚以此
三法求民情斷民中而施上服下服之罪司約掌邦國
及萬民之約劑治神之約為上治民之約次之治地之
約次之治功之約次之治器之約次之治摯之約次之
凡大約劑書於宗彛小約劑書於丹圖若有訟者則珥
而辟藏其不信者服墨若大亂則六官辟藏其不信者
殺司盟凡邦國有疑㑹同則掌其盟約之載既盟則貳
之司隷帥其民而搏盗賊凡囚執人之事士師掌五禁
左右刑罰一曰宫禁二曰官禁三曰國禁四曰野禁五
曰軍禁以木鐸徇于朝書而縣于門閭禁庶民之亂暴
力正者矯誣犯禁者作語言而不信者禁野之横行徑
踰者禁山之為苑澤之沈者禁川游者禦晨行者禁宵
行者夜遊者禁以兵革趨行者禁馳騁於國中者禁嘂
呼歎鳴於國中者行歌哭於國中之道者㡬禁行作不
時者不物者㡬酒謹酒以五戒先後刑罰毋使罪麗于
民一曰誓用之于軍旅二曰誥用之于㑹同三曰禁用
諸田役四曰糾用諸國中五曰憲用諸都鄙掌士之八
成一曰邦汋二曰邦賊三曰邦諜四曰犯邦令五曰矯
邦令六曰邦盗七曰邦朋八曰邦誣
　　　論曰此司冦之書宅心忠恕雖條貫闕失而䘏
　　　刑之意深殆周公之遺法也歟春秋之時鄭子
　　　産趙宣子始出入先王用刑之法作為刑書末
　　　流至於暴秦以斬劓人為不足而夷人之三族
　　　帝王五刑之典盡廢而墨劓剕宫大辟五虐之
　　　刑獨行天下之人揺手觸重罪而無輕刑以當
　　　之漢孝文哀民之無辜於是廢肉刑而立笞與
　　　棄市之法雖䘏民之意甚至而未知先王五刑
　　　之本也故當斬右趾者棄市笞者往往至死雖
　　　名為輕刑而實殺人與專用肉刑無異故後世
　　　不得不更之以輕至于令有笞杖徒流絞斬雖
　　　差善於漢然使人自新之路猶狹繩人以罪之
　　　法猶急非帝王以刑弼教之意也虞書曰象以
　　　典刑鞭作官刑扑作教刑金作贖刑怙終賊刑
　　　此乃帝王正五刑也又曰流宥五刑五刑有服
　　　五服三就五流有宅五宅三居是此正五刑皆
　　　有流宥之法也墨劓剕宫大辟賊刑之科目也
　　　後世止以是為五刑故肉刑一廢遂不可復非
　　　不可復也不行帝王正五刑而專以賊刑當天
　　　下之罪慘莫甚焉自非天下之至不仁者孰忍
　　　專用之若盡復正五刑於當絞斬之科増立劓
　　　剕與宫無遂絶人命而笞杖悉行流宥之法無
　　　輕折辱人典刑所以待士大夫也昔人為輔相
　　　士大夫失行有能不顯其過隨宜他叙人以為
　　　媿至於無敢犯者意其近似典刑流宥之法也
　　　鞭刑所以待府史胥徒在官之有過者扑刑所
　　　以待士農工商從師之不率者嘉石之役疑其
　　　近似鞭刑流宥之法也朝庠之禮疑其近似扑
　　　刑流宥之法也雖鞭扑輕刑聖人猶慎行之待
　　　人如此其有禮也人豈得不生媿恥其能使天
　　　下人人有士君子之行無足怪也流宥之而不
　　　改然後刑之刑之而不改然後當之以墨劓剕
　　　宫大辟則又審其輕重而許之贖又流宥之今
　　　之三流圜土之禁其近之乎及其終不改然後
　　　殘賊其肌體雖殺之所謂以生道殺之也其誰
　　　不心悦誠服乎行之以歳月頑鈍無恥之風宜
　　　亦少衰矣
大司徒掌天下土地之圖周知九州之地域廣輪之數
辨其山林川澤丘陵墳衍原隰之名物而辨其邦國都
鄙之數制其畿疆而溝封之設其社稷之壝而樹之田
主各以其野之所宜木遂以名其社與其野載師掌任
土之法以物地事授地職而待其政令以廛里任國中
之地以場圃任園地以宅田士田賈田任近郊之地以
官田牛田賞田牧田任逺郊之地以公邑之田任甸地
以家邑之田任稍地以小都之田任縣地以大都之田
任疆地凡任地國宅無征園廛二十而一近郊十一逺
郊二十而三甸稍縣都皆無過十二唯其漆林之征二
十而五凡宅不毛者有里布凡田不耕者出屋粟凡民
無職事者出夫家之征以時徵其賦閭師掌國中及四
郊之人民六畜之數以任其力以待其政令以時徵其
賦凡任民任農以耕事貢九穀任圃以樹事貢草木任
工以飭材事貢器物任商以市事貢貨賄任牧以畜事
貢鳥獸任嬪以女事貢布帛任衡以山事貢其物任虞
以澤事貢其物凡無職者出夫布凡庶民不畜者祭無
牲不耕者祭無盛不樹者無槨不蠶者不帛不績者不
衰遺人掌邦之委積以待施惠鄉里之委積以恤民之
囏阨門關之委積以飬老孤郊里之委積以待賔客野
鄙之委積以待羇旅縣都之委積以待㓙荒凡賔客㑹
同師役掌其道路之委積凡國野之道十里有廬廬有
飲食三十里有宿宿有路室路室有委五十里有市市
有候館候館有積凡委積之事廵而比之以時頒之均
人掌均地政均地守均地職均人民牛馬車輦之力政
凡均力政以歳上下豐年則公旬用三日焉中年則公
旬用二日焉無年則公旬用一日焉㓙札則無力政無
財賦不収地守地職不均地政三年大比則大均廩人
掌九穀之數以待國之匪頒賙賜稍食以歳之上下數
邦用凡萬民之食食者人四鬴上也人三鬴中也人二
鬴下也若食不能人二鬴則令邦移民就穀詔王殺邦
用司市以次叙分地而經市以陳肆辨物而平市以政
令禁物靡而均市以商賈阜貨而行布以度量成賈而
徵儥以質劑結信而止訟以賈民禁偽而除詐以刑罰
禁虣而去盜以泉府同貨而斂賖大市以質小市以劑
大市日􁂷而市百族為主朝市朝時商賈為主夕市夕
時販夫販婦為主凡陳貨賄名相近者相逺也實相近
者相邇也而平正之凡治貨賄六畜珍異亡者使有利
者使阜害者使亡靡者使㣲國㓙荒札喪則市無征而
作布凡市偽飭之禁在民商工賈皆十有二市刑小刑
憲罰中刑徇罰大刑扑罰其附于刑者歸于士國君過
市則刑人赦夫人過市罰一幕世子過市罰一帟命夫
過市罰一盖命婦過市罰一帷凡天患禁貴儥者使有
恒賈四時之珍異亦如之㕓人掌斂布絘布總布質布
罰布㕓布入于泉府以斂布之不售貨之滯于民用者
以其賈買之物揭而書之以待不時而買者賣者各從
其抵都鄙從其主國人郊人從其有司然後予之凡賖
者祭祀無過旬日喪紀無過三日凡民之貨者與其有
司辨而授之以國服為之息約以國之所用來償以此
使為息也禁鬭囂虣亂者出入相凌犯者以屬遊飲食
于市者若不可禁則搏而戮之坐而論道謂之王公作
而行之謂之士大夫審曲面埶以飭五材以辨民器謂
之百工百工之事皆聖人之所作也智者創物巧者述
之守之世謂之工天有時地有氣材有美工有巧合此
四者然後可以為良也攻木之工七輪輿弓廬匠車梓
攻金之工六築冶鳬㮚段桃攻皮之工五函鮑韗韋裘
設色之工五畫繪鍾筐㡛刮摩之工五玉楖雕矢磬搏
埴之工二陶旊有虞氏上陶夏后氏上匠殷人上梓周
人上輿故一器而工聚焉者車為多車有六等輈有三
度軸有三理軫之方也以象地也盖之圜也以象天也
輪輻三十以象日月也盖弓二十有八以象星也龍旂
九斿以象大火也鳥旟七斿以象鶉火也熊旗六斿以
象伐也龜蛇四斿以象營室也弧旌枉矢以象弧也
　　　論曰謹按孔子定書周官六卿冡宰掌邦治統
　　　百官均四海者也今以劉歆所成周禮攷之太
　　　宰掌建邦之六典夫太宰統五官之典以為治
　　　者豈於五官之外更有治典哉則掌建六典歆
　　　之妄也太宰之屬六十小宰也司㑹也司書也
　　　職内也職歳也職幣也是六官之所掌詞繁而
　　　事複類皆簿書期㑹之末俗吏掊克之所為而
　　　非贊冡宰進退百官均一四海之治者也古之
　　　君國子民者以義為利不以利為利故百乘之
　　　家不畜聚斂之臣與其有聚斂之臣寜有盜臣
　　　今天官有宰夫者攷羣都縣鄙之治乘其財用
　　　之出入凡失財用物辟名者誅之其足用長財
　　　善物者賞之夫君相守恭儉而不尚末作使民
　　　務本則足用長財之要也百官有司謹守其職
　　　豈敢踰越制度自以足用長財為事若劉歆之
　　　説是使百官有司不守三尺上下交征利椎剥
　　　其民以危亡其國之道非周公致太平之典也
　　　古之王者守禮寡欲由義而行無所忌諱不畏
　　　災患今天官甸師乃曰喪事代王受眚災此楚
　　　昭宋景之所不為者也而謂周公立以為訓開
　　　後王忌諱之端乎先王之制凡官府次舍列于
　　　庫門之外所以别内外嚴貴賤也今宫正乃比
　　　宫中之官府次舍之衆寡又曰去其竒衺之民
　　　則是妃嬪與官吏衆庶雜處簾陛不嚴而内外
　　　亂矣宫伯掌王宫之士庶子鄭𤣥以為宫中諸
　　　吏之嫡庶宿衛王宫者也天子深居九重前朝
　　　後市謹之以門衛嚴之以城郭溝池環之以鄉
　　　遂縣都藩之以侯甸男邦采衛守之以夷蠻戎
　　　狄周匝四垂中天下而立定四海之民周公乃
　　　於宫中置諸史又以其士庶子衛王宫何示人
　　　不廣而自削弱如此也王后之職恭儉不妬忌
　　　帥夫人嬪婦以承天子奉宗廟而已矣今内宰
　　　凡建國佐后立市豈后之職也哉内小臣掌王
　　　后之命后有好事于四方則使往有好令于卿
　　　大夫則亦如之閽人掌守王宫中門之禁說者
　　　以為此二官奄者墨者也婦人無外事以貞潔
　　　為行若外通諸侯内交羣下則將安用君矣夫
　　　人臣尚無境外之交曽謂后而可乎古者不使
　　　刑人守門公家不畜刑人大夫弗飬士遇諸塗
　　　弗與言也周公作立政戒成王以恤左右綴衣
　　　虎賁欲其皆得俊乂之人今反以隱宫刑餘在
　　　日月之側開亂亡之端乎寺人内豎賤人非所
　　　貴也女祝掌宫中禱祠禳禬之事夫祭祀之禮
　　　天子公卿大夫士行之於外后妃夫人嬪婦供
　　　祭服籩豆於内凡天地宗廟山川百神祀有常
　　　典又安用此么麽禱祠禳禬於宫中此殆漢世
　　　女巫執左道入宫中乘妃姬爭妬與為厭勝之
　　　事者劉歆乃以為太宰之屬置於王宫其誣周
　　　公也甚矣冡宰當以天下自任故王者内嬖嬪
　　　婦敵於后外寵庶孽齊於嫡宴遊無度衣服無
　　　章賜予無節法度之廢將自此始雖在内廷為
　　　冢宰者真當任其責者也若九嬪之婦法世婦
　　　之宫具女御之功事女史之内政典婦之女功
　　　后夫人之職也王安石以為皆統於冡宰則王
　　　所以治内可謂至公而盡正矣夫順理而無阿
　　　私之謂公由理而無邪曲之謂正脩身以齊家
　　　此王者治國平天下之定理所自盡心者茍身
　　　不能齊家而以付之冡宰為王也悖理莫甚焉
　　　又可謂之公正乎噫安石真姦人哉四方職貢
　　　各有定制王者為天下主財奉禮義以飬天下
　　　無非王者之財也不可以有公私之異今大府
　　　乃有式貢之餘財以共玩好之用不㡬有如李
　　　唐之君受裴延齡之欺罔者乎玉府乃有王之
　　　金玉良貨賄之藏不㡬有如漢桓靈置私庫者
　　　乎内府乃有四方金玉齒革良貨賄之獻而共
　　　王之好賜不㡬有如李唐之君受四方羡餘之
　　　輕侮者乎王之裘服宜夫人嬪婦之任也今既
　　　有司裘又有縫人屨人等九官則皆掌衣服者
　　　也膳夫酒正之職固不可廢又有醋人鹽人等
　　　十有六官則皆掌飲食者也醫師之職固不可
　　　廢又有獸醫等五官皆醫事也􁁝幕次舍之事
　　　固不可廢而皂隷之所作也亦置五官焉凡此
　　　類不應冗濫如是且皆執技以事上役於人者
　　　也而以為冡宰進退百官均一四海之屬何也
　　　漢興經五伯七雄聖道絶滅大亂之後陳平為
　　　相尚不肯任廷尉内史之事况周公承文武之
　　　徳相成王為太師乃廣置宫闕猥䙝衣服飲食
　　　技藝之官以為屬必不然矣其末則又有夏采
　　　之官焉專掌王崩復土者嗚呼安得是不祥之
　　　人哉禮官臨大變一時行之可矣乃預置官以
　　　俟王崩而行其職何不祥之甚也太宰之屬六
　　　十有二攷之未有一官完善者則五卿之屬可
　　　知矣而可謂之經與易詩書春秋配乎又按周
　　　公司徒掌邦教敷五典者也司空掌邦土居四
　　　民者也世傳周禮缺冬官愚攷其書而質其事
　　　則冬官未嘗闕也乃劉歆顛迷妄以冬官事屬
　　　之地官其大綱已失亂如是又可信以為經與
　　　易詩書春秋配乎昔先王盛時不令而行不禁
　　　而止天下風動無一物不得其所其次猶令行
　　　禁止天下無寃民今劉歆司徒之屬有調人者
　　　掌和萬民之難有辟讎之法有交讎之令有成
　　　鬭怒之書此下陵上替政令不行之明徵也周
　　　公力平王室身致太平其經世之典固如是哉
　　　王者提綱撫世已受大不窺小今劉歆司徒之
　　　屬有㕓人者凡珍異之有滯者斂而入于膳府
　　　其細已甚矣細已甚而民不傷者未之冇也夫
　　　齊民非有勢禁也徒以財利相役猶能制人之
　　　命破人之産招怨生禍况人君居九重以雷霆
　　　之威萬鈞之勢而細可行哉百官有司必承望
　　　風㫖禦人於國門之外使民欲與之偕亡而後
　　　已也又有泉府者掌買賣商賈之滯貨斂散百
　　　姓之賒貸夫審於音者聾於官理勢自然王者
　　　布正大之徳以治世不行煦沬姑息之惠以沽
　　　名乃能張理天綱整頓萬姓若夫買賣賒貸之
　　　事正市井商賈爭錐刀之末而草莽細民私相
　　　交際之所為也豈大君之所宜及哉其言顛悖
　　　如是乃尊以為經使與易詩書並是學者之不
　　　察也愚又攷劉歆王畿之制邦中為六卿四郊
　　　為六遂遂外為邦甸甸外為家削削外為邦縣
　　　縣外為邦都名雖不同其制度則一不應更有
　　　異也其所載鄉遂之官比與里皆下士一人閭
　　　與鄼皆中士一人族與鄙皆上士一人黨與縣
　　　皆下大夫一人州與遂皆中大夫一人鄉卿一
　　　人王畿八百萬家略計其所當置卿大夫士已
　　　有百餘人矣成王固曰唐虞稽古建官惟百夏
　　　商官倍今子小子仰惟前代時若訓迪厥官説
　　　者謂周官三百也今乃冗濫如是又設三百六
　　　十職焉其妄誕不經昭昭矣自劉歆成書獨鄭
　　　康成推贊之真周公之罪人也謹按劉歆漢家
　　　贒宗室向之子附㑹王莽變亂舊章殘賊本宗
　　　以趨榮利周禮之書本成於孝武之時為其雜
　　　亂藏之秘府不以列於學宫及成哀之世歆得
　　　校理秘書始列序為經衆儒共排其非惟歆以
　　　為是夫歆不知天下有三綱以親則背父以尊
　　　則背君與周公所為正相反者也其所列序之
　　　書假託周官之名勦入私説希合賊莽之所為
　　　爾王安石乃酷好亂臣賊子偽妄之書而廢大
　　　聖垂老筆削之經棄恭儉而崇汰侈舍仁義而
　　　營貨財不數十年夷戎亂華首足易位塗炭天
　　　下未知終始原禍亂之本乃在於是嗚呼悲夫
　　　有天下者尚監之哉
　
　
　
　
　
　
　
　
　皇王大紀卷十九
