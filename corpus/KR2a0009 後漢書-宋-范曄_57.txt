五十五
　　宋　　宣　　城　　太　　守范　煜撰
　　唐　　章　　懐　　太　　子　　賢注
　卓魯魏劉列傳第十五
　　卓茂傳
卓茂字子康南陽宛人也父祖皆至郡守茂元帝時學
於長安事博士江生(江生魯人江翁也昭帝時/為博士號魯詩宗見前書)習詩禮
及歴算究極師法稱為通儒性寛仁恭愛鄉黨故舊雖
行能與茂不同而皆愛慕欣欣焉(東觀記曰茂爲人恬/蕩樂道雅實不為華)
(貌行已在於清濁之間自束/髪至白首與人未嘗有爭競)初辟丞相府史事孔光光
稱為長者時嘗出行有人認其馬茂問曰子亡馬幾何
時對曰月餘日矣茂有馬數年心知其謬嘿解與之挽
車去頋曰若非公馬幸至丞相府歸我他日馬主别得
亡者乃詣府送馬叩頭謝之茂性不好争如此後以儒
術舉為侍郎給事黄門遷密令(密今洛州/密縣也)勞心諄諄視
人如子(諄諄忠謹之貌也詩曰/誨爾諄諄音之順反)舉善而教口無惡言吏
人親愛而不忍欺之(家語曰宓子賤為/單父宰人不忍欺)人常有言部亭
長受其米肉遺者(部謂所/部也)茂辟左右問之曰亭長為從
汝求乎為汝有事囑之而受乎将平居自以恩意遺之
乎人曰往遺之耳茂曰遺之而受何故言邪人曰竊聞
賢眀之君使人不畏吏吏不取人今我畏吏是以遺之
吏既卒受故来言耳茂曰汝為敝人矣凡人所以貴於
禽獸者以有仁愛知相敬事也今鄰里長老尚致饋遺
此乃人道所以相親况吏與民乎吏顧不當乗威力強
請求耳凡人之生羣居雜處故有經紀禮義以相交接
汝獨不欲修之寧能高飛逺走不在人間邪亭長素善
吏歳時遺之禮也人曰茍如此律何故禁之茂笑曰律
設大法禮順人情今我以禮教汝汝必無怨惡以律治
汝何所措其手足乎一門之内小者可論大者可殺也
且歸念之於是人納其訓吏懐其恩初茂到縣有所廢
置吏人笑之鄰城聞者皆嗤其不能河南郡為置守令
茂不為嫌理事自若(東觀記曰守令與茂並居/久之吏人不歸往守令)數年教
化大行道不拾遺平帝時天下大蝗河南二十餘縣皆
被其災獨不入密縣界督郵言之(漢書志曰郡監縣有/五部部有督郵掾以)
(察諸/縣也)太守不信自出案行見乃服焉是時王莽秉政置
大司農六部丞勸課農桑(王莽攝政置大司農部丞十/三人人部一州勸課農桑今)
(書及東觀記/並言六部)遷茂為京部丞密人老少皆涕泣随送及
莽居攝以病免歸郡常為門下掾祭酒不肯作職吏更
始立以茂為侍中祭酒(續漢志曰侍中無員掌侍左右/顧問應對夲有僕射一人中興)
(轉為/祭酒)從至長安知更始政亂以年老乞骸骨歸時光武
初即位先訪求茂茂詣河陽謁見(東觀記曰茂時/年七十餘矣)乃下
詔曰前密令卓茂束身自脩執節淳固誠䏻為人所不
䏻為夫名冠天下當受天下重賞故武王誅紂封比干
之墓表商容之閭(王子比干紂殺之商容殷賢臣武王/入殷命閎天封比干之墓命畢公表)
(商容之閭表旌顯也/閭里門也事見史記)今以茂為太傅封褒徳侯食邑二
千戸(東觀記續漢書/皆作宣德侯)賜几杖車馬衣一襲絮五百斤(單/複)
(具謂/之襲)復以茂長子戎為太中大夫次子崇為中郎給事
黄門建武四年薨賜棺槨冢地車駕素服親臨送葬子
崇嗣徙封汎鄉侯官至大司農(汎鄉在琅邪/郡不其縣)崇卒子棽
嗣(棽音丑金反/又所金反)棽卒子訢嗣訢卒子隆嗣永元十五年
隆卒無子國除初茂與同縣孔休陳留蔡勲安衆劉宣
楚國龔勝上黨鮑宣六人同志不仕王莽時並名重當
時(○劉攽曰案文多一時字前後言/不仕王莽者多矣不湏時字也)休字子泉哀帝初
守新都令(新都縣也/屬南陽郡)後王莽秉權休去官歸家及莽篡
位遣使齎𤣥纁束帛請為國師遂歐血託病杜門自絶
光武即位求休勲子孫賜榖以旌顯之劉宣字子高安
衆侯崇之從弟知王莽當篡乃變名姓抱經書𨼆避林
藪建武初乃出光武以宣襲封安衆侯擢龔勝子賜為
上谷太守勝鮑宣事在前書勲事在𤣥孫邕傳
論曰建武之初雄豪方擾虓呼者連響嬰城者相望(虓/虎)
(怒也詩曰闞如虓虎/嬰城言以城自嬰繞)斯固倥傯不暇給之日(字書曰倥/傯窮困也)
(給足也日促事/多不暇給足也)卓茂斷斷小宰無它庸䏻(斷斷猶専一/也書斷斷猗)
(無他/技)時已七十餘矣而首加聘命優辭重禮其與周燕
之君表閭立館何異哉(史記燕昭王即位欲雪齊恥以/招賢者得郭隗為築宮而師事)
(之/)於是蘊憤歸道之賔(蘊積/也)越闗阻捐宗族以排金門
者衆矣夫厚性寛中近於仁犯而不校鄰於恕(校報也/鄰近也)
(曾子曰犯/而不校)率斯道也怨悔曷其至乎(怨謂為人所/怨也悔恨也)
　　魯恭傳　(弟丕/)
魯恭字仲康扶風平陵人也其先出於魯頃公為楚所
滅遷於下邑因氏焉世吏二千石哀平間自魯而徙祖
父匡王葬時為羲和有權數號曰智囊(匡設六筦之法/以窮工商故曰)
(權/數)父某建武初為武陵太守卒官時恭年十二弟丕七
歳晝夜號踴不絶聲郡中賻贈無所受(公羊傳曰/貨財曰賻)乃歸
服䘮禮過成人鄉里奇之十五與母及丕俱居太學習
魯詩(髙祖時魯/申公詩也)閉戸講誦絶人間事兄弟俱為諸儒所
稱學士爭歸之太尉趙熹慕其志每歳時遣子問以酒
糧皆辭不受(問遺/也)恭憐丕小欲先就其名託疾不仕郡
數以禮請謝不肯應母强遣之恭不得已而西因留新
豐教授建初初丕舉方正恭乃始為郡吏太傅趙熹聞
而辟之肅宗集諸儒於白虎觀恭特以經明得召與其
議(與音/豫)熹復舉恭直言待詔公車拜中牟令恭専以徳
化為理不任刑罰訟人許伯等争田累守令不䏻决恭
為平理曲直皆退而自責輟耕相讓亭長從人借牛而
不肯還之牛主訟於恭恭召亭長勑令歸牛者再三猶
不從恭歎曰是教化不行也欲解印綬去掾史泣涕共
留之(續漢志曰縣/置掾史如郡)亭長乃慙悔還牛詣獄受罪恭貰不
問(貰寛貸也/音時夜反)於是吏人信服建初七年郡國螟傷稼犬
牙縁界不入中牟河南尹袁安聞之疑其不寔使仁恕
掾肥親往廉之(仁恕掾主獄屬河南/尹見漢官儀廉察也)恭隨行阡陌俱坐
桑下有雉過止其傍傍有童兒親曰兒何不捕之兒言
雉方将雛親瞿然而起(瞿音久/住反)與恭訣曰所以來者欲
察君之政迹耳今蟲不犯境此一異也化及鳥獸此二
異也豎子有仁心此三異也久留徒擾賢者耳還府具
以狀白安是嵗嘉禾生恭便坐廷中(便坐於便側之䖏/非正室也續漢書)
(云恭謙不矜功封以言府府即奏上尹以檄勞曰君以/名徳久屈中牟物產之化流行天降休瑞應行而生尹)
(甚嘉/之)安因上書言狀帝異之㑹詔百官舉賢良方正恭
薦中牟名士王方帝即徴方詣公車禮之與公卿所舉
同方致位侍中恭在事三年州舉尤異㑹遭母䘮去官
吏人思之後拜侍御史和帝初立議遣車騎将軍竇憲
與征西將軍耿秉擊匈奴恭上疏諌曰陛下親勞聖思
曰昃不食憂在軍役誠欲以安定北垂為人除患定萬
世之計也臣伏獨思之未見其便社稷之計萬人之命
在於一舉數年以来秋稼不熟人食不足倉庫空虚國
無蓄積㑹新遭大憂人懐恐懼(章帝/崩也)陛下躬大聖之徳
履至孝之行盡諒隂三年聽於冢宰百姓闕然三時不
聞警蹕之音(三時秋夏冬也天子出警入蹕和帝章和/二年二月即位明年春議擊匈奴帝在諒)
(陰不出故百姓/三時不聞警蹕)莫不懐思皇皇若有求而不得(禮記檀/弓曰魯)
(人顔丁善居䘮始死皇皇然如有/求而不得言百姓思帝故恭引之)今乃以盛春之月興
發軍役擾動天下以事戎狄誠非所以垂恩中國改元
正時由内及外也萬民者天之所生天愛其所生猶父
母愛其子一物有不得其所者則天氣為之舛錯况於
人乎故愛人者必有天報昔太王重人命而去邠故獲
上天之祐(史記古公脩后稷公劉之業國人皆戴之戎/翟攻之人人皆怒欲戰古公曰人以我故戰)
(殺人父子予不忍為乃與私屬盡去邠止于岐下邠人/舉國扶老携弱盡復歸於岐下旁國聞之亦多歸附古)
(公乃營築城郭室屋而邑之人皆歌/頌其德武王即位追尊古公為太王)夫戎狄者四方之
異氣也蹲夷踞肆與鳥獸無别(夷平也肆放也言平/坐踞傲肆放無禮也)若
雜居中國則錯亂天氣汙辱善人是以聖王之制羇縻
不絶而已(字書曰羇馬絡頭也/蒼頡篇曰縻牛繮也)今邊境無事冝當脩仁
行義尚於無為令家給人足安業樂産夫人道乂於下
則隂陽和於上祥風時雨覆被逺方夷狄重譯而至矣
易曰有孚盈缶終来有它吉(易比卦辭也孚誠信也缶/土器也王弼注云親乎天)
(下著信盈缶應者豈一/道而來故必有他吉也)言甘雨滿我之缶誠來有我而
吉已(比卦坤下坎上坤為土缶之象也坎為水雨之象/也坎在坤上故曰甘雨滿我之缶有誠信則它人)
(来附而吉也○劉攽曰誠來有我而/吉巳案文此我當為它注文甚明)夫以徳勝人者昌
以力勝人者亡今匈奴為鮮卑所殺逺臧於史侯河西
去塞數千里而欲乗其虚耗利其微弱是非義之所出
也前太僕祭彤逺出塞外卒不見一胡而兵已困矣(永/平)
(十六年竇固祭彤耿秉來苗等四道出擊匈奴固至天/山擊走呼衍王彤坐不至涿邪山無所見而還下獄免)
(為庶/人也)白山之難不絶如綖(白山即天山言彤固俱擊匈/奴固至天山彤還下獄同歴)
(艱危故曰如綖公羊傳/曰中國不絶若綖也)都䕶陥沒士卒死者如積(永平/末年)
(焉耆龜兹共攻沒都䕶/陳睦殺吏士二千餘人)迄今被其辜毒孤寡哀思之心
未弭仁者念之以為累息奈何復欲襲其迹不頋患難
乎今始徴發而大司農調度不足(度音大/各反)使者在道分
部督趣(趣音/促)上下相廹民間之急亦已甚矣三輔并凉
少雨麥根枯焦牛死曰甚此其不合天心之效也羣僚
百姓咸曰不可陛下獨奈何以一人之計棄萬人之命
不卹其言乎上觀天心下察人志足以知事之得失臣
恐中國不為中國豈徒匈奴而已哉惟陛下留聖恩(○/劉)
(攽曰案文/恩當作思)休罷士卒以順天心書奏不從每政事有益
於人恭輙言其便無所隠諱其後拜為魯詩博士由是
家法學者曰盛遷侍中數召讌見問以得失賞賜恩禮
寵異焉遷樂安相(章帝孫千乗王寵相也和帝改千乗/國為樂安國故城在今淄州高苑縣)
(北/)是時東州多盗賊羣軰攻劫諸郡患之恭到重購賞
開恩信(說文曰以財/相賕曰購)其渠帥張漢等率支黨降恭上以
漢補博昌尉(博昌尉屬千乗/國今青州縣也)其餘遂自相捕擊盡破平
之州郡以安永元九年徴拜議郎八月飲酎齋㑹章䑓
詔使小黄門特引恭前其夜拜侍中勑使陪乗勞問甚
渥冬遷光禄勲選舉清平京師貴戚莫能枉其正十二
年代呂蓋為司徒(漢官儀曰呂蓋/字君上苑陵人)十五年從廵狩南陽
除子撫為郎中賜駙馬從駕(駙副也非正所乗皆為/副說文曰駙馬副馬也)時
弟丕亦為侍中兄弟父子並列朝廷後坐事䇿免(續漢/書曰)
(坐族弟𢎞農都/尉炳事免官也)殤帝即位以恭為長樂衛尉永初元年
復代梁鮪為司徒(漢官儀曰鮪字伯/元河東平陽人也)初和帝末下令麥
秋得案騐薄刑而州郡好以苛察為政因此遂盛夏斷
獄恭上疏諌曰臣伏見詔書敬若天時(若順也尚書堯/典曰乃命羲和)
(欽若昊天/敬授人時)憂念萬民為崇和氣罪非殊死且勿案驗進
柔良退貪殘奉時令(言順月令/以行事也)所以助仁徳順昊天致
和氣利黎民者也舊制至立秋乃行薄刑自永元十五
年以来改用孟夏而刺史太守不深惟憂民息事之原
進良退殘之化(月令曰孟夏命太尉贊桀俊遂賢/良舉長大行爵出禄必當其位)因以
盛夏徴召農人拘對考驗連滯無已司𨽻典司京師四
方是則(漢官儀曰司𨽻校尉董領/京師及三輔三河𢎞農)而近於春月分行諸
部託言勞来貧人而無隠惻之實煩擾郡縣廉考非急
逮捕一人罪延十數(逮及也辭所連/及即追捕之)上逆時氣下傷農
業案易五月姤用事(東觀記曰五月姤卦用事姤卦巽/下乾上初六一陰爻生五月之卦)
(也本多作/后古字通)經曰后以施令誥四方(誥理也易姤卦象曰/天下有風姤后以施)
(令誥四方乾為天君之象也巽為風號/令之象也后君也故以喻人君施令也)言君以夏至之
曰施命令止四方行者所以助微陰也(易復卦曰先王/以至日閉關商)
(旅不行故夏至宜止行也/五月陰氣始生故曰微陰)行者尚止之况於逮召考掠
奪其時哉比年水旱傷稼人饑流宂(宂散/也)今始夏百榖
權輿陽氣胎飬之時(爾雅曰權輿始也萬/物皆含胎長飬之時)自三月以来
隂寒不暖物當化變而不被和氣月令孟夏斷薄刑出
輕繫行秋令則苦雨數來五榖不熟(鄭𤣥注禮記云申/之氣乗之也苦雨)
(白露之類也時/物得而傷也)又曰仲夏挺重囚益其食(挺猶/寛也)行秋令
則草木零落(酉之氣乗之也八月/宿直昴為獄主殺)人傷於疫(大陵之氣/為害也大)
(陵星名春秋合誠圖/曰大陵主死䘮也)夫斷薄刑者謂其輕罪已正不欲
令久繫故時斷之也臣愚以為今孟夏之制可從此令
其决獄案考皆以立秋為斷以順時節育成萬物則天
地以和刑罰以清矣初肅宗時斷獄皆以冬至之前自
後論者互多駮異鄧太后詔公卿以下㑹議恭議奏曰
夫陰陽之氣相扶而行發動用事各有時節若不當其
時則物隨而傷王者雖質文不同而兹道無變四時之
政行之若一月令周世所造而所據皆夏之時也(謂氣/候及)
(星辰昬旦/皆夏時也)其變者唯正朔服色犧牲徽號器械而巳(夏/以)
(建寅為正服色犧牲徽號器械皆尚黒殷以建丑為正/尚白周以建子為正尚赤周以夜半為朔殷以雞鳴為)
(朔夏以平旦為朔祭天地宗廟曰犧卜得吉曰/牲徽號旌旗之名也器械禮樂之器及甲兵也)故曰殷
因於夏禮周因於殷禮所損益可知也易曰潛龍勿用
(龍以喻陽氣易/乾卦初九爻辭)言十一月十二月陽氣潛藏未得用事
雖煦噓萬物飬其根荄(荄草根也荄/音該又音皆)而猶盛隂在上地
凍水冰陽氣否隔閉而成冬故曰履霜堅冰隂始凝也
馴致其道至堅冰也(易坤卦象辭也馴順也言陰以卑/順為道漸至顯著猶自履霜而至)
(堅/冰)言五月微陰始起至十一月堅冰至也夫王者之作
因時為法孝章皇帝深惟古人之道助三正之微定律
著令(三正三微也前書音義曰言陽氣始施萬物微而/未著故曰微一曰天統謂周十一月建子為正天)
(始施之端也二曰地統謂殷十二月建丑為正地始化/之端也三曰人統謂夏十三月建寅為正人始成之端)
(也/)冀承天心順物性命以致時雍然從變改以来年嵗
不熟榖價常貴人不寧安小吏不與國同心者率入十
一月得死罪賊不問曲直便即格殺雖有疑罪不復讞
正一夫吁嗟王道為虧况於衆乎易十二月君子以議
獄緩死(易中孚象辭也稽覽/圖中孚十二月卦也)可令疑罪使詳其法大辟
之科盡冬月乃斷其立春在十二月中者勿以報囚如
故事(報囚謂奏/請報决也)後卒施行恭再在公位選辟高第至列
卿郡守者數十人而其耆舊大姓或不蒙薦舉至有怨
望者恭聞之曰學之不講是吾憂也(講習也論語/孔子之言也)諸生
不有鄉舉者乎終無所言(言人患學之不習耳若能究/習自有鄉里之舉豈待要三)
(公之/辟乎)恭性謙退奏議依經潛有補益然終不自顯故不
以剛直為稱三年以老病䇿罷六年年八十一卒於家
以兩子為郎長子謙為隴西太守有名績謙子旭官至
太僕從獻帝西入闗與司徒王允同謀共誅董卓及李
傕入長安旭與允俱遇害
丕字叔陵性沉深好學孳孳不倦(孳孳不/怠之意)遂杜絶交游
不答候問之禮士友常以此短之而丕欣然自得遂兼
通五經以魯詩尚書教授為當世名儒後歸郡為督郵
功曹所事之將無不師友待之建初元年肅宗詔舉賢
良方正大司農劉寛舉丕時對䇿者百有餘人唯丕在
高第除為議即遷新野令視事朞年州課第一擢拜青
州刺史務在表賢明慎刑罰七年坐事下獄司冦論(司/㓂)
(刑名也决罪曰論言奏而論/决之前書曰司冦二嵗刑也)元和元年徴再遷拜趙相
門生就學者常百餘人關東號之曰五經復興魯叔陵
趙王商嘗欲避疾(商趙王/良之孫)便時移住學官丕止不聽(學/官)
(謂學/舍也)王乃上疏自言詔書下丕丕奏曰臣聞禮諸侯薨
於路寢大夫卒於嫡室(路寢嫡室皆正寢/禮䘮大記之文)死生有命未
有逃避之典也學官傳五帝之道脩先王禮樂教化之
處王欲廢塞以廣游讌事不可聽詔從丕言王以此憚
之其後帝廵狩之趙特被引見難問經傳厚加賞賜在
職六年嘉瑞屢降吏人重之永元二年遷東郡太守丕
在二郡為人脩通溉灌百姓殷富數薦逹幽隠名士(續/漢)
(書曰薦王龔等/皆備帷幄近臣)明年拜陳留太守視事三朞後坐稟貧
人不實徴司冦論十一年復徴再遷中散大夫(續漢志/曰秩六)
(百石/無員)時侍中賈逵薦丕道蓺深明宜見任用和帝因朝
㑹召見諸儒丕與侍中賈逵尚書令黄香等相難數事
帝善丕說罷朝特賜冠幘履韤衣一襲丕因上疏曰臣
以愚頑顯備大位犬馬氣衰猥得進見論難於前無所
甄明(甄别/也)衣服之賜誠為優過臣聞說經者傳先師之
言非從己出不得相讓相讓則道不眀若規矩權衡之
不可枉也(規圓也矩方也/權秤錘衡秤衡)難者必明其據說者務立其
義浮華無用之言不陳於前故精思不勞而道術愈章
法異者各令自說師法博觀其義覽詩人之旨意察雅
頌之終始明舜禹臯陶之相戒(尚書帝舜謂禹曰臣作/朕股肱耳目禹戒舜曰)
(安汝止慎乃在位咎繇戒禹曰慎厥身修思永惇叙/九族在知人禹曰吁咸若時惟帝其難之是相戒也)顯
周公箕子之所陳(周公作無逸立政二篇以戒成王箕/子為武王陳洪範九疇之義並見尚)
(書/)觀乎人文化成天下(易賁卦曰觀乎天文以察時變/觀乎人文以化成天下注云解)
(天之文則時變可知解/人之文則化成可為也)陛下既廣納謇謇以開四聰無
令芻蕘以言得罪(芻蕘採薪者也大雅/板詩曰詢於芻蕘也)既顯巖穴以求
仁賢無使幽逺獨有遺失十三年遷為侍中免永初二
年詔公卿舉儒術篤學者大將軍鄧隲舉丕再遷復為
侍中左中郎將再為三老(三老解見/明帝紀也)五年年七十五卒
於官
　　魏覇傳
魏覇字喬卿濟陰句陽人也(句音/鉤)世有禮義覇少䘮親
兄弟同居州里慕其雍和建初中舉孝㢘八遷和帝時
為鉅鹿太守以簡朴寛恕為政掾史有過要先誨其失
不改者乃罷之吏或相毁訴霸輙稱他吏之長終不及
人短言者懐慙譛訟遂息永元十六年徴拜將作大匠
明年和帝崩典作順陵時盛冬地凍中使督促數罰縣
吏以厲霸霸撫循而巳初不切責而反勞之曰今諸卿
被辱大匠過也吏皆懐恩力作倍功延平元年代尹勤
為太常明年以病致仕為光禄大夫永初五年拜長樂
衛尉以病乞身復為光禄大夫卒於官
　　劉寛傳
劉寛字文饒𢎞農華陰人也(謝承書曰寛少學歐陽尚/書京氏易尤明韓詩外傳)
(星官風角算歴皆究極師法稱為通儒未嘗與/人争埶利之事也角隅也觀四隅之風占之也)父崎順
帝時為司徒(崎音丘/宜反)寛嘗行有人失牛者乃就寛車中
認之寛無所言下駕歩歸有頃認者得牛而送還叩頭
謝曰慙負長者隨所刑罪寛曰物有相類事容脫誤幸
勞見歸何為謝之州里服其不校(校報也論語曰曾/子曰犯而不校)桓
帝時大將軍辟五遷司徒長史(大將軍/梁冀也)時京師地震特
見詢問再遷出為東海相(東海王彊曾/孫臻之相也)延熹八年徴拜
尚書令遷南陽太守典歴三郡温仁多恕雖在倉卒未
嘗疾言遽色常以為齊之以刑民免而無恥吏人有過
但用蒲鞭罰之示辱而已終不加苦事有功善推之自
下災異或見引躬克責每行縣止息亭傳輙引學官祭
酒及處士諸生執經對講(續漢書曰博士祭酒秩六百/石祭酒夲僕射也中興改為)
(祭酒處士有道/蓺而在家者)見父老慰以農里之言少年勉以孝悌
之訓人感徳興行日有所化靈帝初徴拜太中大夫侍
講華光殿(洛陽宫殿簿云華/光殿在華林園内)遷侍中賜衣一襲轉屯騎
校尉遷宗正轉光禄勲嘉平五年代許訓為太尉(漢官/儀曰)
(許訓字季/師平輿人)靈帝頗好學蓺每引見寛常令講經寛常於
坐被酒睡伏(被加也為酒所加/也被音平寄反)帝問太尉醉邪寛仰對
曰臣不敢醉但任重責大憂心如醉帝重其言寛簡略
嗜酒不好盥浴(說文曰澡手/曰盥音管)京師以為諺嘗坐客遣蒼
頭市酒迂久大醉而還(迂久猶/良久也)客不堪之罵曰畜産寛
須㬰遣人視奴疑必自殺頋左右曰此人也罵言畜産
辱孰甚焉故吾懼其死也夫人欲試寛令恚伺當朝㑹
装嚴己訖使侍婢奉肉羮翻汙朝衣婢遽收之寛神色
不異乃徐言曰羮爛汝手其性度如此海内稱為長者
後以日食䇿免拜衛尉光和三年復代叚潁為太尉在
職三年以日變免又拜永樂少府遷光禄勲以先䇿黄
巾逆謀(先䇿謂/預知也)以事上聞封逯鄉侯六百戸(逯音/録)中平
二年卒年六十六贈車騎将軍印綬位特進諡曰昭列
侯子松嗣官至宗正
贊曰卓魯款款情慤徳滿(款款忠/誠也)仁感昆蟲愛及胎卵
(童兒不/捕雉也)寛霸臨政亦稱優緩
　
　
　
　
　
　
　
　
　
　後漢書卷五十五
