卷四十五
　　唐　令　狐　徳　棻　等　撰
　列𫝊第三十七
　　儒林
　　　盧誕
　　　盧光
　　　沈重
　　　樊深
　　　熊安生
　　　樂遜
自書契之興先哲可得而紀者莫不備乎經𫝊若乃選
君徳於列辟觀遺烈於風聲帝莫髙於堯舜王莫顯於
文武是以聖人祖述其道垂文於六學憲章其敎作範
於百王自兹以降三㣲驟遷五紀逓襲損益異術治亂
殊塗秦承累世之基任刑法而殄滅漢無尺土之業崇
經術而長久彫蟲是貴魏道所以陵夷𤣥風既興晉綱
於焉大壊考九流之殿最校四代之興衰正君臣明貴
賤美敎化移風俗莫尚於儒故皇王以之致刑措而反
淳朴賢逹以之鏤金石而彫竹素儒之時義大矣哉自
有魏道消海内板蕩􁂜倫攸斁戎馬生郊先王之舊章
徃聖之遺訓掃地盡矣及太祖受命雅好經術求闕文
於三古得至理於千載黜魏晉之制度復姬旦之茂典
盧景宣學通羣藝修五禮之缺長孫紹逺才稱洽聞正
六樂之壊由是朝章漸備學者向風世宗纂厯敦尚學
藝内有崇文之觀外重成均之職握素懐鈆重席解頤
之士間出於朝廷圓冠方領執經負笈之生著錄於京
邑濟濟焉足以踰於向時矣洎髙祖保定三年乃下詔
尊太傅燕公為三老帝於是服袞冕乗碧輅陳文物備
禮容清蹕而臨太學袒割以食之奉觴以酳之斯固一
世之盛事也其後命輶軒以致玉帛徴沈重於南荆及
定山東降至尊而勞萬乗待熊生以殊禮是以天下慕
嚮文敎逺覃衣儒者之服挾先王之道開黌舍延學徒
者比肩勵從師之志守専門之業辭親戚甘勤苦者成
市雖遺風盛業不逮魏晉之辰而風移俗變抑亦近代
之美也其儒者自有别傳及終於隋之中年者則不兼
錄自餘撰於此篇云
盧誕范陽涿人也本名恭祖曽祖晏博學善𨽻書有名
於世仕燕為給事黄門侍郎營丘成周二郡守祖夀太
子洗馬燕滅入魏為魯郡守父叔仁年十八州辟主簿
舉秀才除員外郎以親老乃辭歸就養父母既殁哀毁
六年躬營墳壟遂有終焉之志魏景明中被徴入洛授
威逺將軍武賁中郎將非其好也尋除鎮逺將軍通直
散騎常侍並稱􁀣不朝乃出為幽州司馬又辭歸鄉里
當時咸稱其髙尚焉誕幼而通亮博學有詞彩郡辟功
曹州舉秀才不行起家侍御史累遷輔國將軍太中大
夫幽州别駕北豫州都督府長史時刺史髙仲密以州
歸朝朝廷遣大將軍李逺率軍赴援誕與文武二千餘
人奉候大軍以功授鎮東將軍金紫光祿大夫封固安
縣伯邑五百户尋加散騎侍郎拜給事黄門侍郎魏帝
詔曰經師易求人師難得朕諸兒稍長欲令卿為師於
是親幸晉王第敇晉王以下皆拜之於帝前因賜名曰
誕加征東將軍散騎常侍太祖又以誕儒宗學府為當
世所推乃拜國子祭酒進車騎大將軍儀同三司魏恭
帝二年除祕書監後以􁀣卒
盧光字景仁小字伯范陽公辯之弟也性温謹博覽羣
書精於三禮善隂陽解鐘律又好𤣥言孝昌初釋褐司
空府参軍事稍遷明威將軍員外侍郎及魏孝武西遷
光於山東立義遙授大都督晉州刺史安西將軍銀青
光祿大夫大統六年携家西入太祖深禮之除丞相府
記室参軍賜爵范陽縣伯俄拜行䑓郎中専掌書記十
年改封安息縣伯邑五百户遷行䑓右丞出為華州長
史尋徴拜将作大匠魏廢帝元年加車騎大将軍儀同
三司除京兆郡守遷侍中六官建授小匠師下大夫進
授開府儀同三司匠師中大夫進爵為侯増邑五百户
轉工部中大夫大司馬賀蘭祥討吐谷渾以光為長史
進爵燕郡公武成二年詔光監營宗廟既成増邑四百
户出為虞州刺史尋治陜州總管府長史重論討渾之
功増邑并前一千九百户天和二年卒時年六十二髙
祖少時嘗受業於光故贈賻有加恒典贈少傅諡曰簡
光性崇佛道至誠信敬嘗從太祖狩於檀䑓山時獵圍
既合太祖遥指山上謂羣公等曰公等有所見不咸曰
無所見光獨曰見一桑門太祖曰是也即解圍而還令
光於桑門立處造浮圖掘基一丈得瓦鉢錫杖各一太
祖稱歎因立寺焉及為京兆而郡舍先是數有妖怪前
後郡將無敢居者光曰吉凶由人妖不妄作遂入居之
未幾光所乗馬忽升㕔事登牀南首而立又食器無故
自破光並不以介懐其精誠守正如此撰道徳經章句
行於世子賁嗣大象中開府儀同大將軍
沈重字徳厚呉興武康人也性聰悟有異常童弱嵗而
孤居喪合禮及長専心儒學從師不逺千里遂博覽羣
書尤明詩禮及左氏春秋梁大通三年起家王國常侍
梁武帝欲髙置學官以崇儒敎中大通四年乃革選以
重補國子助敎大同二年除五經博士梁元帝之在藩
也甚歎異之及即位乃遣主書何武迎重西上及江陵
平重乃留事梁主蕭察除中書侍郎兼中書舍人累遷
員外散騎侍郎廷尉卿領江陵令還拜通直散騎常侍
都官尚書領羽林監詧又令重於合歡殿講周禮髙祖
以重經明行修廼遣宣納上士栁裘至梁徵之仍致書
曰皇帝問梁都官尚書沈重觀夫八聖六君七情十義
殊方所以㑹軌異代於是率由莫不趣大順之遥塗履
中和之盛致及青緗起熖素篆從風文逐世疎義隨運
舛大禮存於玉帛之間至樂形於鐘鼓之外雖分蛇聚
緯郁郁之辭盖闕當塗典午抑抑之㫖無聞有周開基
爰蹤聖哲拯蒼生之已淪補文物之将墜天爵具修人
紀咸理朕寅奉神器恭惟寳闕常思復禮殷周之年遷
化唐虞之世懼三千尚乖於治俗九變未叶於移風欲
定畫一之文思杜二家之説知卿學冠儒宗行標士則
卞寳復潤於荆隂隨照更明於漢浦是用寤寐増勞瞻
望軫念爰致束帛之聘命翹車之招所望鳯舉鴻翻俄
而萃止明斯隐滯合彼異同上庠弗墜於㣲言中經罔
闕於逸義近取無獨善之譏逺應有兼濟之美可不盛
歟昔申涪鮐背方辭東國公孫黄髮始造西京遂使道
為藝基功参治本今者一徴諒兼其二若居形聲而去
影響尚迷邦而忘觀國非所謂也又敕襄州總管衞公
直敦喻遣之在途供給務從優厚保定末重至于京師
詔令討論五經并校定鐘律天和中復於紫極殿講三
敎義朝士儒生桑門道士至者二千餘人重辭義優洽
樞機明辯凡所解釋咸為諸儒所推六年授驃騎大將
軍開府儀同三司露門博士仍於露門館為皇太子講
論建徳末重自以入朝既久且年過時制表請還梁髙
祖優詔答之曰開府漢南把梓毎軫虚衿江東竹箭亟
疲延首故束帛聘申蒲輪徴伏加以梁朝舊齒結綬三
世沐浴榮光秪承寵渥不忘戀本深足嘉尚而楚材晉
用豈無先哲方事求賢義乖來肅重固請乃許焉遣小
司門上士楊注送之梁主蕭巋拜重散騎常侍太常卿
大象二年來朝京師開皇三年卒年八十四隋文帝遣
舍人蕭子寳祭以少牢贈使持節上開府儀同三司許
州刺史重學業該博為當世儒宗至於隂陽圖緯道經
釋典靡不畢綜又多所撰述咸得其指要其行於世者
周禮義三十一卷儀禮義三十五卷禮記義三十卷毛
詩義二十八卷喪服經義五卷周禮音一卷儀禮音一
卷禮記音二卷毛詩音二卷
樊深字文深河東猗氏人也早喪母事繼母甚謹弱冠
好學負書從師於三河講習五經晝夜不倦魏永安中
隨軍征討以功除蕩冦將軍累遷伏波征虜將軍中散
大夫嘗讀書見吾丘子遂歸侍養魏孝武西遷樊王二
姓舉義為東魏所誅深父保周叔父歡周並被害深因
避難墜崖傷足絶食再宿於後遇得一簞餅欲食之然
念繼母年老患痺或免虜掠乃弗食夜中匍匐尋母偶
得相見因以饋母還復遁去改易姓名逰學於汾晉之
間習天文及筭厯之術後為人所告囚送河東屬魏將
韓軌長史張曜重其儒學延深至家因是更得逃隐太
祖平河東贈保周南郢州刺史歡周儀同三司深歸葬
其父負土成墳尋而于謹引為其府参軍令在館敎授
子孫除撫軍將軍銀青光祿大夫遷開府屬轉從事中
郎謹拜司空以深為諮議大統十五年行下邽縣事太
祖置學東館敎諸將子弟以深為博士深經學通贍每
解書嘗多引漢魏以來諸家義而說之故後生聴其言
者不能曉悟皆背而譏之曰樊生講書多門户不可解
然儒者推其博物性好學老而不怠朝暮還徃常據鞍
讀書至馬驚墜地損折支體終亦不改後除國子博士
賜姓萬紉于氏六官建拜太學助教遷博士加車騎大
將軍儀同三司天和二年遷縣伯中大夫加開府儀同
三司建徳元年表乞骸骨詔許之朝廷有疑議常召問
焉後以􁀣卒深既專經又讀諸史及蒼雅篆籕隂陽卜
筮之書學雖博贍訥於辭辯故不為當時所稱撰孝經
喪服問疑各一卷撰七經異同說三卷義經畧論并月
録三十一卷並行於世
熊安生字植之長樂阜城人也少好學勵精不倦初從
陳逹受三傳又從房虬受周禮並通大義後事徐遵明
服膺厯年東魏天平中受禮於李寳鼎遂博通五經然
專以三禮教授弟子自逺方至者千餘人乃討論圖緯
捃摭異聞先儒所未悟者皆發明之齊河清中陽休之
特奏為國子博士時朝廷既行周禮公卿以下多習其
業有宿疑礩滯者數十條皆莫能詳辨天和三年齊請
通好兵部尹公正使焉與齊人語及周禮齊人不能對
乃令安生至賓館與公正言公正有口辯安生語所未
至者便撮機要而驟問之安生曰禮義𢎞深自有條貫
必欲昇堂覩奥寧可汨其先後但能留意當為次第陳
之公正於是具問所疑安生皆為一一演說咸究其根
本公正深所嗟服還具言之於髙祖髙祖大欽重之及
髙祖入鄴安生遽令掃門家人怪而問之安生曰周帝
重道尊儒必將見我矣俄而髙祖幸其第詔不聼拜親
執其手引與同坐謂之曰朕未能去兵以此為愧安生
曰黄帝尚有阪泉之戰况陛下龔行天罰乎髙祖又曰
齊氏賦役繁興竭民財力朕救焚拯溺思革其弊欲以
府庫及三䑓雜物散之百姓公以為何如安生曰昔武
王克商散鹿䑓之財發鉅橋之粟陛下此詔異代同美
髙祖又曰朕何如武王安生曰武王伐紂縣首白旗陛
下平齊兵不血刃愚謂聖畧為優髙祖大悅賜帛三百
匹米三百石宅一區并賜象笏及九環金帶自餘什物
稱是又詔所司給安車駟馬隨駕入朝并敕所在供給
至京敕令於大乗佛寺参議五禮宣政元年拜露門學
博士下大夫其時年已八十餘尋致仕卒於家安生既
學為儒宗當時受其業擅名於後者有馬榮伯張黒奴
竇士榮孔籠劉焯劉炫等皆其門人焉所撰周禮義疏
二十卷禮記義疏四十卷孝經義疏一卷並行於世
樂遜字遵賢河東猗氏人也年在幼童便有成人之操
弱冠為郡主簿魏正光中聞碩儒徐遵明領徒趙魏乃
就學孝經喪服論語詩書禮易左氏春秋大義尋而山
東冦亂學者散逸遜於擾攘之中猶志道不倦永安中
釋褐安西府長流参軍大統七年除子都督九年太尉
李弼請遜教授諸子既而太祖盛選賢良授以守令相
府户曹栁敏行䑓郎中盧光河東郡丞辛粲相繼舉遜
稱有牧民之才弼請留不遣十六年加授建忠將軍左
中郎將遷輔國將軍中散大夫都督歴弼府西閤祭酒
功曹諮議参軍魏廢帝二年太祖召遜敎授諸子在館
六年與諸儒分授經業遜講孝經論語毛詩及服䖍所
注春秋左氏傳魏恭帝二年授太學助敎孝閔帝踐阼
以遜有理務材除秋官府上士其年治太學博士轉治
小師氏下大夫自譙王儉以下並束脩行弟子之禮遜
以經術敎授甚有訓導之方及衛公直鎮蒲州以遜為
直府主簿加車騎將軍左光祿大夫武成元年六月以
霖雨經時詔百官上封事遜陳時宜一十四條其五條
切於政要其一崇治方曰竊惟今之在官者多求清身
克濟不至恵民爱物何者比來守令年期既促嵗責有
成盖謂猛濟為賢未甚優養此政既代後者復然夫政
之於民過急則刻薄傷緩則弛慢是以周失舒緩秦敗
急酷民非赤子當以赤子遇之宜在舒疾得𠂻不使勞
擾頃承魏之衰政人習逋違先王朝憲備行民咸識法
但可宣風正俗納民軌訓而已自非軍旅之中何用過
為廹切至於興邦致治事由徳敎漸以成之非在倉卒
竊謂姬周盛徳治興文武政穆成康自斯厥後不能無
事昔申侯將奔楚子誨之曰無適小國言以政狹法峻
將不汝容敬仲入齊稱曰幸若獲宥及於寛政然関東
諸州淪陷日久人在塗炭當慕息肩若不布政優優聞
諸境外將何以使彼勞民歸就樂土其二省造作曰頃
者魏都洛陽一時殷盛貴勢之家各營第宅車服器玩
皆尚奢靡世逐浮競人習澆薄終使禍亂交興天下喪
敗比來朝貢器服稍華百工造作務盡竒巧臣誠恐物
逐好移有損政俗如此等事頗宜禁省記言無作淫巧
以蕩上心傳稱宫室崇侈民力彫弊漢景有云黄金珠
玉饑不可食寒不可衣彫文刻鏤傷農事者也錦繡纂
組害女功者也以二者為饑寒之本源矣然國家非為
軍戎器用時事要須而造者皆徒費功力損國害民未
如廣勸農桑以衣食為務使國儲豐積大功易舉其三
明選舉曰選曹賞錄勲賢補擬官爵必宜與衆共之有
明揚之授使人得盡心如覩白日其材有升降其功有
厚薄祿秩所加無容不審即如州郡選置猶集鄉閭况
天下選曹不取物(以下缺/)州郡自可内除此外付曹銓
者既非機事何足可密人生處世以榮祿為重修身履
行以纂身為名然逄時既難失時為易其選置之日宜
令衆心明白然後呈奏使功勤見知品物稱悅其四重
戰伐曰魏祚告終天睠在徳而髙洋稱僣先迷未敗擁
逼山東事切肘腋譬猶棊劫相持爭行先後若一行非
當或成彼利誠應捨小營大先保封域不宜貪利在邊
輕為興動捷則勞兵分守敗則所損已多國家雖彊洋
不受弱詩云徳則不競何憚於病唯徳可以庇民非恃
彊也夫力均勢敵則進徳者勝君子道長則小人道消
故昔之善戰者先為不可勝以待敵之可勝彼行暴戾
我則寛仁彼為刻薄我必恵化使徳澤旁流人思有道
然後觀釁而作可以集事其五禁奢侈曰按禮人有貴
賤物有等差使用之有節品類之有度馬后為天下母
而身服大練所以率下也季孫相三君矣家無衣帛之
妾所以勵俗也比來富貴之家為意稍廣無不資装婢
隷作車後容儀服飾華美昡曜街衢仍使行者輟足路
人傾盖論其輸力公家未若介胄之士然其坐受優賞
自踰攻戰之人縱令不惜功費豈不有虧厥徳必有儲
蓄之餘孰與務恤軍士魯莊公有云衣食所安不敢愛
也必以分人詩言豈曰無衣與子同袍皆所以取人力
也又陳事上議之徒亦應不少當有上徹天聼者未聞
是非陛下雖念存物議欲盡天下之情而天下之情猶
為未盡何者取人受言貴在顯用若納而不顯是而不
用則言之者或寡矣保定二年以訓導有方頻加賞賜
遷遂伯中大夫授驃騎將軍大都督四年進車騎大將
軍儀同三司五年詔魯公贇畢公賢等俱以束脩之禮
同受業焉天和元年岐州刺史陳公純舉遜為賢良五
年遜以年在懸車上表致仕優詔不許於是賜以粟帛
及錢等授湖州刺史封安邑縣子邑四百户民多蠻左
未習儒風遜勸勵生徒加以課試數年之間化洽州境
蠻俗生子長大多與父母别居遜每加勸導多革前弊
在任數載頻被襃錫秩滿還朝拜皇太子諫議復在露
門教授皇子増邑一百户宣政元年進位上儀同大將
軍大象初進爵崇業郡公増邑通前二千户又為露門
博士二年進位開府儀同三司大將軍出為汾隂郡守
遜以老病固辭詔許之乃改授東揚州刺史仍賜安車
衣服及奴婢等又於本郡賜田十頃儒者以為榮隋開
皇元年卒於家年八十二贈本官加蒲陜二州刺史遜
性柔謹寡於交游立身以忠信為本不自矜尚每在衆
中言論未嘗為人之先學者以此稱之所著孝經論語
毛詩左氏春秋序論十餘篇又著春秋序義通賈服說
發杜氏違辭理並可觀
史臣曰前世通六藝之士莫不兼逹政術故云拾青紫
如地芥近代守一經之儒多暗於時務故有貧且賤之
恥雖通塞有命而大抵皆然嘗論之曰夫金之質也至
剛鑄之可以成器水之性也柔弱壅之可以壊山况乎
肖天地之貌含五常之徳朱藍易染薫蕕可變固以隨
鄒俗而好長纓化齊風而貴紫服若乃進趣矜尚中庸
之常情髙秩厚禮上智之所欲是以兩漢之朝重經術
而輕律令其聰明特逹者咸勵精於專門以通賢之質
挾黼藻之美大則必至公卿小則不失守令近代之政
先法令而後經術其沉黙孤㣲者亦篤志於章句以先
王之道飾腐儒之姿逹則不過侍講訓胄窮則終於弊
衣簞食由斯言之非兩漢棟梁之所育近代薪樗之所
産哉盖好尚之道殊遭遇之時異也史臣每聞故老稱
沈重所學非止六經而已至於天官律厯隂陽緯候流
畧所載釋老之典靡不博綜窮其幽賾故能馳聲海内
為一代儒宗雖前世徐廣何承天之儔不足過也
　
　
　
　
　
　
　
　
　周書卷四十五
　周書卷四十五考證
沈重傳沈重字徳厚○北史云字子厚
熊安生傳並行於世○北史安生傳末尚有數十行此
　書不載
　
　
　
　
　
　
　
　
　
　
　
　周書卷四十五考證
