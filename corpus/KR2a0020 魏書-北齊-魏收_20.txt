卷十八
　　齊　　　　魏　　　　收　　　　撰
　列𫝊第六
　　太武五王
　　晉王　　東平王　臨淮王　廣陽王　南安王
太武皇帝十一男賀皇后生景穆皇帝越椒房生晉王
伏羅舒椒房生東平王翰弗椒房生臨淮王譚伏椒房
生楚王建閭石昭儀生南安王余其小兒猫兒虎頭龍
頭並闕母氏皆早薨無傳
晉王伏羅真君三年封加車騎大將軍後督高平涼州
諸軍討吐谷渾慕利延軍至樂都謂諸将曰若從正道
恐軍聲先振必當逺遁若潜軍出其非意此鄧艾擒蜀
之計也諸将咸難之伏羅曰夫将軍制勝萬里擇利專
之可也遂間道行至大母橋慕利延衆驚奔白蘭慕利
延子拾寅走阿曲斬首五千餘級降其一萬餘落八年
薨無子國除
東平王翰真君三年封秦王拜侍中中軍大將軍參典
都曹事忠貞雅正百僚憚之太傅高允以翰年少作諸
侯箴以遺之翰覽之大悅後鎮枹䍐以信惠撫衆羌戎
敬服改封東平王世祖崩諸大臣等議欲立翰而中常
侍宗愛與翰不協矯太后令立南安王余遂殺翰
子道符襲爵中軍大将軍顯祖踐阼拜長安鎮都大将
皇興元年謀反司馬叚太陽討斬之𫝊首京師
臨淮王譚真君三年封燕王拜侍中參都曹事後改封
臨淮王世祖南討授中軍大将軍先是劉義隆以鄒山
險固有榮胡家乃積糧為守禦之備譚率衆攻之獲米
三十萬以供軍儲義隆恃淮之阻素不設備譚造筏數
十潜軍而濟賊衆驚潰遂斬其将胡崇賊首萬餘級薨
諡宣王
子提襲為梁州刺史以貪縱削除加罰徙配北鎮久之
提子員外郎頴免冠請解所居官代父邊戍高祖不許
後詔提從駕南伐至洛陽參定遷都之議尋卒以豫參
遷都功追封長鄉縣侯世宗時贈雍州刺史諡曰懿
提子昌字法顯好文學居父母喪哀號孺慕悲感行人
世宗時復封臨淮王未拜而薨贈齊州刺史諡曰康王
追封濟南
子彧字文若紹封彧少有才學時譽甚羙侍中崔光見
彧退而謂人曰黑頭三公當此人也少與從兄安豐王
延眀中山王熙並以宗室博古文學齊名時人莫能定
其優劣尚書郎范陽盧道将謂吏部清河崔休曰三人
才學雖無優劣然安豐少於造次中山皂白太多未若
濟南風流沉雅時人為之語曰三王楚琳琅未若濟南
備圓方彧姿制閑裕吐發流靡琅邪王誦有名人也見
之未嘗不心醉忘疲拜前軍将軍中書侍郎奏郊廟歌
辭時稱其羙除給事黄門侍郎彧本名亮字仕眀時侍
中穆紹與彧同署避紹父諱啟求改名詔曰仕眀風神
運吐常自以比荀文若可名彧以取定體相倫之羙彧
求復本封詔許復封臨淮寄食相州魏郡又長兼御史
中尉彧以為倫叙得之不謝領軍于忠忿言之朝廷曰
臨淮雖復風流可觀而無骨鯁之操中尉之任恐非所
堪遂去威儀單車而還朝流為之歎息累遷侍中衞将
軍左光祿大夫兼尚書左僕射攝選是時蕭衍遣将圍
逼温湯進彧以本官為東道行臺㑹尒朱榮入洛殺害
元氏彧撫膺慟哭遂奔蕭衍衍遣其舍人陳建孫迎接
并觀彧為人建孫還報稱彧風神閑儁衍亦先聞名深
相器待見彧於樂逰園因設宴樂彧聞樂聲歔欷涕淚
交下悲感傍人衍為之不樂自前後奔叛皆希㫖稱魏
為偽唯彧上表啟常云魏臨淮王衍體彧雅性不以為
責及知荘帝踐阼彧以母老請還辭㫖懇切衍惜其人
才又難違其意遣其僕射徐勉私勸彧曰昔王陵在漢
姜維相蜀在所成名何必本土彧曰死猶願北況於生
也衍乃以禮遣彧性至孝事父母盡禮自經違離不進
酒肉容貌憔悴見者傷之累除位尚書令大司馬兼錄
尚書荘帝追崇武宣王為文穆皇帝廟號肅祖母李妃
為文穆皇后將遷神主於太廟以高祖為伯考彧表諌
曰漢祖創業香街有太上之廟光武中興南頓立舂陵
之寝元帝之於光武疏為絶服猶尚身奉子道入繼大
宗高祖之於聖躬親實猶子陛下既纂洪緒豈宜加伯
考之名且漢宣之繼孝昭斯乃上後叔祖豈忘宗承考
妣蓋以大義斯奪及金徳将興宣王受寄自兹而降世
秉威權景王意存毁冕文王心規裂冠雖祭則魏王而
權歸晉室昆之與季實傾曹氏且子元宣王冢𦙍文王
成其大業故晉武繼文祖宣景王有伯考之稱以今類
古恐或非儔又臣子一例義彰舊典禘祫失序著譏前
經高祖徳溢寰中道超無外肅祖雖勲格宇宙猶曽奉
贄稱臣穆皇后禀徳坤元復将配享乾位此乃君臣竝
筵嫂叔同室歴觀墳籍未有其事時荘帝意銳朝臣無
敢言者唯彧與吏部尚書李神儁並有表聞詔報曰文
穆皇帝勲格四表道邁百王是用考循舊軌恭上尊號
王表云漢太上於香街南頓於舂陵漢高不因𤓰瓞之
緒光武又無世及之徳皆身受符命不由父祖别廟異
寝於理何差文穆皇帝天睠人宅歴數有歸朕忝承下
武遂主神噐既帝業有統漢氏非倫若以昔況今不當
移寝則魏太祖晉景帝雖王跡已顯皆以人臣而終豈
得與餘帝别廟有闕餘序(疑/)漢郡國立廟者欲尊高祖
之徳使饗遍天下非關太廟神主獨在外祠薦漢宣之
父亦非勲徳所出雖不追尊不亦可乎伯考之名自是
尊卑之稱何必凖古而言非類也復云君臣同列嫂叔
共室當以文穆皇帝昔遂臣道以此為疑禮天子元子
猶士禘祫豈不得同室乎且晉文景共為一代議者云
世限七主無定數昭穆既同眀有共室之理禮既有祔
嫂叔何嫌禮士祖禰一廟豈無婦舅共室也若專以共
室為疑容可更議遷毁荘帝既逼諸妹之請此辭意黄
門侍郎常景中書侍郎邢子才所替成也又追尊兄彭
城王為孝宣皇帝彧又面諌曰陛下中興意欲憲章前
古作而不法後世何觀歴尋書籍未有其事願割友于
之情使名噐無爽帝不從及神主入廟復勑百官悉陪
從一依乗輿之式彧上表以為爰自中古迄於下葉崇
尚君親褒眀功懿乃有皇號終無帝名今若去帝直留
皇名求之古義少有依凖又不納尒朱榮死除彧司徒
公尒朱世隆率部北叛詔彧防河隂及尒朱兆率衆奄
至彧出東掖門為賊所獲見兆辭色不屈為羣胡所毆
薨出帝贈太師太尉公雍州刺史彧羙風韻善進止衣
冠之下雅有容則博覽羣書不為章句所著文藻雖多
亡失猶有傳於世者然居官不能清白所進舉止於親
婭為識者所譏無子
弟孝友少有時譽襲爵臨淮王累遷滄州刺史為政温
和好行小惠不能清白而無所侵犯百姓亦以此便之
孝静帝宴齊文襄王於華林園孝友因醉自譽又云陛
下許賜臣能帝笑曰朕恒聞王自道清文襄曰臨淮王
雅㫖舍罪於是君臣俱笑而不罪孝友眀於政理嘗奏
表曰令制百家為黨族二十家為閭五家為比隣百家
之内有帥二十五徴發皆免苦樂不均羊少狼多復有
蠶食此之為弊久矣京邑諸坊或七八百家唯一里正
二史庶事無闕而況外州乎請依舊置三正之名不改
而百家為四閭閭二比計族省十二丁得十二疋貲絹
畧計見管之戸應二萬餘族一歲出貲絹二十四萬疋
十五丁出一番兵計得一萬六千兵此富國安人之道
也古諸侯娶九女士有一妻二妾晉令諸王置妾八人
郡公侯妾六人官品令第一第二品有四妾第三第四
有三妾第五第六有二妾第七第八有一妾所以隂教
聿脩繼嗣有廣廣繼嗣孝也脩隂教禮也而聖朝忽棄
此數由來漸久将相多尚公主王侯亦娶后族故無妾
媵習以為常婦人多幸生逢今世舉朝略是無妾天下
殆皆一妻設令人彊志廣娶則家道離索身事迍邅内
外親知共相嗤怪凡今之人通無凖節父母嫁女則教
之以妒姑姊逢迎必相勸以忌持制夫為婦徳以能妬
為女工自云受人欺畏他笑我王公猶自一心已下何
敢二意夫妬忌之心生則妻妾之禮廢妻妾之禮廢則
姦淫之兆興斯臣之所以毒恨者也請以王公第一品
娶八通妻以備九女稱事二品備七三品四品備五五
品六品則一妻二妾限以一周悉令充數若不充數及
待妾非禮使妻妒加捶撻免所居官其妻無子而不娶
妾斯則自絶無以血食祖父請科不孝之罪離遣其妻
臣之赤心義唯家國欲使吉凶無不合禮貴賤各有其
宜省人帥以出兵丁立倉儲以豐穀食設賞格以擒姦
盜行典令以示朝章庶使足食足兵人信之矣又冒申
妻妾之數正欲使王侯將相功臣子弟苗𦙍滿朝傳祚
無窮此臣之志也詔付有司議奏不同孝友又言今人
生為皂隸葬擬王侯存沒異途無復節制崇壮丘壠盛
飾祭儀隣里相榮稱為至孝又夫婦之始王化所先共
食合瓢足以成禮而今之富者彌奢同牢之設甚於祭
槃累魚成山山有林木林木之上鸞鳳斯存徒有煩勞
終成委棄仰惟天意其或不然請自兹以後若婚葬過
者以違㫖論官司不加糾劾即與同罪孝友在郡積年
以法自守甚著聲稱然性無骨鯁善事權勢為正直者
所譏齊受禪爵例降
昌弟孚字秀和少有令譽侍中游肈并州刺史高聰司
徒崔光等見孚咸曰此子當凖的人物恨吾徒衰暮不
及見耳累遷兼尚書右丞靈太后臨朝宦者干政孚乃
總括古今名妃賢后凡為四卷奏之遷左丞蠕蠕王阿
那瓌既得返國其人大飢相率入塞阿那瓌上表請臺
賑給詔孚為北道行臺詣彼賑恤孚陳便宜表曰皮服
之人未嘗粒食宜從俗因利拯其所無昔漢建武中單
于款塞時轉河東米糒二萬五千斛牛羊三萬六千頭
以給之斯即前代和戎撫新柔逺之長策也乞以牸牛
産羊餬其口命且畜牧繁息是其所便毛血之利惠兼
衣食又尚書奏云如其仍住七州隨寛置之臣謂人情
戀本寧肯徙内若依臣請給賑雜畜愛本重鄉必還舊
土如其不然禁留益損假令逼徙事非久計何者人面
獸心去留難測既易水草痾恙将多憂愁致困死亡必
甚兼其餘類尚在沙磧脱出狂悖翻歸舊巢必殘掠邑
里遺毒百姓亂而方塞未若杜其未萌又貿遷起於上
古交易行於中世漢與胡通亦立關市今北人阻飢命
懸溝壑公給之外必求市易彼若願求宜見聼許又云
營大者不計小名圖逺者弗拘近利雖戎狄衰盛歴代
不同叛服之情略可論討周之北伐僅獲中規漢氏外
攘裁收下策昔在代京恒為重備将帥勞止甲士疲力
前世苦之計未能致今天祚大魏亂亡在彼朝廷垂天
覆之恩廓大造之徳鳩其散亡禮送令返宜因此時善
思逺策竊以理雖萬變可以一觀來事雖懸易以往卜
昔漢宣之世呼韓欵塞漢遣董忠韓昌領邊郡士馬送
出朔方因留衞助又光武時亦令中郎将叚彬置安集
掾史隨單于所在參察動静斯皆守吉之元龜安邊之
勝策計今朝廷成功不減曩時蠕蠕國敝亦同疇日宜
凖昔成謨畧依舊事借其所閑地聼使田牧粗置官屬
示相慰撫嚴戒邊兵以見保衞馭以寛仁縻以久策使
親不至矯詐疎不容叛反今北鎮諸將舊常云一人代
外邏因令防察所謂天子有道守在四夷者也又云先
人有奪人之心待降如受彊敵武非專外亦以防内若
從䖏分割配諸州鎮遼逺非轉輸可到悔叛之情變起
難測又居人畜業布在原野戎夷性貪見則思盜防彼
肅此少兵不堪渾流之際易相干犯驅之還本未必樂
去配州内徙復不肯從既其如此為費必大朝廷不許
孚持白虎幡勞阿那瓌於柔𤣥懐荒二鎮間阿那瓌衆
號三十萬隂有異意遂拘留孚載以輼車日給酪一升
肉一叚每集其衆坐孚東廂稱為行臺甚加禮敬阿那
瓌遂南過至舊京後遣孚等還因上表謝罪有司以孚
事下廷尉丞高謙之云孚辱命處孚流罪後拜冀州刺
史孚勸課農桑境内稱為慈父隣州號曰神君先是州
人張孟都張洪建馬潘崔獨憐張叔緒崔醜張天宜崔
思哲等八家皆屯保林野不臣王命州郡號曰八王孚
至皆請入城願致死効力後為葛榮所陷為榮所執兄
祐為防城都督兄子子禮為錄事參軍榮欲先害子禮
孚請先死以贖子禮叩頭流血榮乃捨之又大集将士
議其死事孚兄弟各誣已引過争相為死又孟都潘紹
等數百人皆叩頭就法請活使君榮曰此魏之誠臣義
士也凡同禁五百人皆得免榮平還除冀州刺史元顥
入洛授孚東道行臺彭城郡王孚封顥逆書送朝廷天
子嘉之顥平封孚萬年鄉男永安末樂噐殘缺荘帝命
孚監儀注孚上表日昔太和中中書監高閭太樂令公
孫崇修造金石數十年間乃奏成功時大集儒生考其
得失太常卿劉芳請别營造久而方就復召公卿量校
合否論者沸騰莫有適從登被㫖勑並見施用往歲大
軍入洛戎馬交馳所有樂噐亡失垂盡臣至太樂署問
太樂令張乾龜等云承前以來置宫懸四箱簨簴六架
東北架編黄鍾之磬十四雖噐名黄鍾而聲實夷則考
之音制不甚諧韻姑洗懸於東北太蔟編於西北蕤賓
列於西南並皆噐象差位調律不和又有儀鍾十四虚
懸架首初不叩擊今便删廢以從正則臣今據周禮鳬
氏修廣之規磬氏倨句之法吹律求聲叩鍾求音損除
繁雜討論實錄依十二月為十二宫各凖辰次當位懸
設月聲既備隨用撃奏則會還相為宫之義又得律吕
相生之體今量鍾磬之數各以十二架為定奏可于時
搢紳之士咸往觀聼靡不咨嗟歎服而返太傅錄尚書
長孫承業妙解聲律特復稱善後從出帝入關
廣陽王建閭真君三年封楚王後改封廣陽王薨諡曰
簡王
子石侯襲薨諡曰哀王
子遺興襲薨諡曰定王無子
石侯弟嘉少沉敏喜愠不形於色兼有武略高祖初拜
徐州刺史甚有威惠後封廣陽王以紹建閭後高祖南
伐詔嘉斷均口嘉違失指授令賊得免帝怒責之曰叔
祖定非世孫何太不上類也及将大漸遺詔以嘉為尚
書左僕射與咸陽王禧等輔政遷司州牧嘉表請於京
四面築坊三百二十各周一千二百步乞發三正復丁
以充兹役雖有暫勞姦盜永止詔從之拜衞大将軍尚
書令除儀同三司嘉好飲酒或沉醉在世宗前言笑自
得無所顧忌帝以其屬尊年老常優容之與彭城北海
高陽諸王每入宴集極懽彌夜數加賞賜帝亦時幸其
第性好儀飾車服鮮華既居儀同又任端首出入容衞
道路榮之後遷司空轉司徒嘉好立功名有益公私多
所敷奏帝雅委付之愛敬人物後來才俊未為時知者
侍坐之次轉加談引時人以此稱之薨遺命薄葬世宗
悼惜之贈侍中太保諡曰懿烈嘉後妃宜都王穆夀孫
女司空從妹也聰眀婦人及為嘉妃多有匡贊光益家
道
子深字智逺襲爵肅宗初拜肆州刺史豫行恩信胡人
便之刼盜止息後為恒州刺史在州多所受納政以賄
成私家有馬千匹者必取百匹以此為恒累遷殿中尚
書未拜坐淫城陽王徽妃于氏為徽表訟詔付丞相高
陽王雍等宗室議決其罪以王還第及沃野鎮人破六
韓拔陵反叛臨淮王彧討之失利詔深為北道大都督
受尚書令李崇節度時東道都督崔暹敗於白道深上
書曰邊豎構逆以成紛梗其所由來非一朝也昔皇始
以移防為重盛簡親賢擁麾作鎮配以高門子弟以死
防遏不但不廢仕宦至乃偏得復除當時人物忻慕為
之及太和在歴僕射李沖當官任事涼州土人悉免厮
役豐沛舊門仍防邊戍自非得罪當世莫肯與之為伍
征鎮驅使但為虞候白直一生推遷不過軍主然其往
世房分留居京者得上品通官在鎮者便為清途所隔
或投彼有北以御魑魅多復逃胡鄉乃峻邊兵之格鎮
人浮逰在外皆聼流兵捉之於是少年不得從師長者
不得逰宦獨為匪人言者流涕自定鼎伊洛邊任益輕
唯底滯凡才出為鎮将轉相模習專事聚斂或有諸方
姦吏犯罪配邊為之指蹤過弄官府政以賄立莫能自
改咸言姦吏為此無不切齒憎怒及阿那瓌背恩縱掠
竊奔命師追之十五萬衆度沙漠不日而還邊人見此
援師便自意輕中國尚書令臣崇時即申聞求改鎮為
州将允其願抑亦先覺朝廷未許而高闕戍主率下失
和拔陵殺之為逆命攻城掠地所見必誅王師屢北賊
黨日盛此叚之舉指望銷平其崔暹隻輪不反臣崇與
臣逡廵復路今者相與還次雲中馬首是瞻未便西邁
將士之情莫不解體今日所慮非止西北将恐諸鎮尋
亦如此天下之事何易可量時不納其策東西部勑勒
之叛朝議更思深言遣兼黄門侍郎酈道元為大使欲
復鎮為州以順人望㑹六鎮盡叛不得施行深後上言
今六鎮俱叛二部高車亦同惡黨以疲兵討之不必制
敵請簡選兵或留守恒州要處更為後圖及李崇徴還
深專總戎政拔陵避蠕蠕南移渡河先是别将李叔仁
以拔陵來逼請求迎援深赴之前後降附二十萬人深
與行臺元纂表求恒州北别立郡縣安置降戸隨宜賑
賚息其亂心不從詔遣黄門侍郎楊置分散之於冀定
瀛三州就食深謂纂曰此軰復為乞活矣禍亂當由此
作既而鮮于脩禮叛於定州杜洛周反於幽州其餘降
戸猶在恒州遂欲推深為主深乃上書乞還京師令左
衞將軍楊津代深為都督以深為侍中右衞将軍定州
刺史時中山太守趙叔隆别駕崔融討賊失利臺使劉
審考覈未訖㑹賊逼中山深乃令叔隆防境審馳驛還
京云深擅相放縱城陽王徽與深有隙因此構之乃徵
深為吏部尚書兼中領軍及深至都肅宗不欲使徽深
相憾勑因宴㑹令相和解徽銜不已後河間王琛等為
鮮于脩禮所敗乃除深儀同三司大都督章武王融為
左都督裴衍為右都督並受深節度徽因奏靈太后構
深曰廣陽以愛子握兵在外不可測也乃勑章武王等
潜相防備融遂以勑示深深懼事無大小不敢自決靈
太后聞之乃使問深意状乃具言曰往者元义執權移
天徙日而徽託附無翼而飛今大眀反政任寄唯重以
徽𥚹心銜臣切骨臣以疎滯逺離京輦被其構阻無所
不為然臣昔不在其後自此以來飜成陵谷徽遂一歲
八遷位居宰相臣乃積年淹滯有功不錄自徽執政以
來非但抑臣而已北征之勲皆被擁塞将士告捷終無
片賞雖為表請多不蒙遂前留元摽據于盛樂後被重
圍析骸易子倒懸一隅嬰城二載賊散之後依階乞官
徽乃盤退不允所請而徐州下邳戍主賈勲法僧叛後
蹔被圍逼固守之勲比之未重乃立得州即授開國天
下之事其流一也功同賞異不平謂何又驃騎李崇北
征之日啟募八州之人聼用關西之格及臣在後依此
科賞復言北道征者不得同於關西定襄陵廟之至重
平城守國之要鎮若計此而論功亦何負於秦楚但以
嫉臣之故便欲望風排抑然其當途以來何直退勲而
已但是隨臣征者即便為所嫉統軍袁叔和曽經省訴
徽初言有理又聞北征隸臣為統應時變色復令臣兄
子仲顯異端訟臣緝緝翩翩謀相誹謗言臣惡者接以
恩顔稱臣善者即被嫌責甄琛曽理臣屈乃視之若仇
讐徐紇頗言臣短即待之如親戚又驃騎長史祖瑩昔
在軍中妄増首級矯亂戎行蠧害軍府獲罪有司避命
山澤直以謗臣之故徽乃還雪其罪臣府司馬劉敬比
送降人既到定州飜然背叛賊如決河豈其能擁且以
臣府參寮不免身首異處徽既怒遷捨其元惡(闕/)及胥
徒從臣行者莫不悚懼頃恒州之人乞臣為刺史徽乃
斐然言不可測及降戸結謀臣頻表啟徽乃因執言此
事及向定州逺彼姦惡又復論臣将有異志飜覆如此
欲相陷沒致令國朝遽賜遷代賊起之由誰使然也徽
既優幸任隆一世慕勢之徒於臣何有是故餘人攝選
車駕填門及臣居邊賓逰罕至臣近比為慮其為梗是
以孜孜乞赴京闕屬流人舉斧元戎垂翅復從後命自
安無所僶俛先驅不敢辭事及臣出都行塵未滅已聞
在後復生異議言臣將兒自隨證為可疑之兆忽稱此
以構亂悠悠之人復傳音響言左軍臣融右軍臣衍皆
受密勑伺察臣事徽既用心如此臣将何以自安竊以
天步未夷國難猶梗方伯之任於斯為急徽昔臨藩乃
有人譽及居端右蔑爾無聞今求出之為州使得申其
利用徽若外從所長臣無内慮之切脫蒙(闕/)公私幸甚
深以兵士頻經退散人無鬬情連營轉柵日行十里行
達交津隔水而陳賊脩禮常與葛榮謀後稍信朔州人
毛普賢榮常銜之普賢昔為深統軍及在交津深使人
諭之普賢乃有降意又使錄事參軍元晏説賊程殺鬼
果相猜貳葛榮遂殺普賢脩禮而自立榮以新得大衆
上下未安遂北度瀛州深便率衆北轉榮東攻章武王
融戰敗於白牛還深遂退走趨定州聞刺史楊津疑其
有異志乃止於州南佛寺停三日夜乃召都督毛謚等
六七人臂肩為約危難之際期相拯恤謚疑深意異乃
密告津云深謀不軌津遣謚討深深走出謚呌噪追躡
深與左右行至博陵郡界逢賊逰騎乃引詣葛榮賊徒
見深頗有喜者榮新自立内惡之乃害深荘帝追復王
爵贈司徒公諡曰忠武
子湛字士淵少有風尚荘帝初襲封孝静初累遷冀州
刺史所在聚斂風政不立入為侍中後行司州牧時齊
獻武王作相以湛頗有噐望啟超拜太尉公薨贈假黄
鉞大司馬尚書令諡曰文獻初湛名位漸重留連聲色
始以婢紫光遺尚書郎中宋逰道後乃私躭出為冀州
竊而攜去逰道大致紛紛乃云紫光湛父所寵湛母遺
已将致公文久乃停息論者兩非之
湛弟瑾尚書祠部郎後謀殺齊文襄事泄合門伏法
湛子法輪紫光所生也齊王矜湛覆滅乃啟原之復其
爵土
南安王余真君三年封吴王後改封南安王世祖暴崩
中常侍宗愛矯皇太后令迎余而立之然後發喪大赦
改年為永平余自以非次而立厚賞羣下取悦於衆為
長夜之飲聲樂不絶旬月之間帑藏空罄尤好弋獵出
入無度邊方告難余不恤之百姓憤惋而余晏如也宗
愛權恣日甚内外憚之余疑愛将謀變奪其權愛怒因
余祭廟夜殺余高宗葬以王禮諡曰隐
　
　
　
　
　
　
　
　
　
　
　
　
　魏書卷十八
　魏書卷十八考證
太武五王列傳○魏收書闕後人所補
太武皇帝十一男○(臣照/)按本書所載景穆帝晉王東
　平王臨淮王楚王南安王小兒猫兒虎頭龍頭凡十
　人而云十一男者蓋其一不特闕母氏而并未有名
　故不可得紀也
臨淮王譚傳所替成也○替北史作贊(臣人龍/)按文義
　當以贊字為順然唐書文藝傳杜審言曰我在久壓
　公等但恨不見替人今諺猶以替字作代字解或魏
　宗間語以代作為替成亦未可定
　
　
　
　
　
　魏書卷十八考證
