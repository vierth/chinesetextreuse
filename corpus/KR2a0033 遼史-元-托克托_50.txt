
　遼史卷四十九
　　元中書右丞相總裁托克托等修
　志第十八
　　禮志一
理自天設情繇人生以理制情而禮樂之用行焉林豺
梁獺是生郊禘窪尊燔黍是生燕饗虆梩瓦棺是生喪
葬儷皮緇布是生婚冠皇造帝秩三王彌文一文一質
葢本于忠變通革弊與時宜之惟聖人為能通其意執
理者膠瑟聚訟不適人情徇情者稊稗綿蕝不中天理
秦漢而降君子無取焉遼本朝鮮故壤箕子八條之教
流風遺俗葢有存者自其上世縁情制宜隠然有尚質
之風約尼和拉汗制祭山儀蘇汗制色克色哩儀蘇爾
威汗制柴冊再生儀其情朴其用儉敬天恤災施恵本
孝出於悃忱殆有得於膠瑟聚訟之表者太古之上推
輪五禮何以異茲太宗克晉稍用漢禮今國史院有金
陳大任遼禮儀志皆其國俗之故又有遼朝雜禮漢儀
為多别得宣文閣所藏耶律儼志視大任為加詳存其
畧著于篇
　　　吉儀
祭山儀設天神地祗位于木葉山東鄉中立君樹前植
　羣樹以像朝班偶植二樹為神門皇帝皇后至伊勒
　希巴具禮儀牲用赭白馬𤣥牛赤白羊皆牡僕臣曰
　旗皷伊喇殺牲體割懸之君樹太巫以酒酹牲禮官
　曰多囉倫穆騰奏儀辦皇帝服金文金冠白綾袍絳
　帶懸魚三山絳垂飾犀玉刀錯絡縫烏靴皇后御絳
　帓絡縫紅袍懸玉佩雙結帕絡縫烏靴皇帝皇后御
　鞍馬羣臣在南命婦在北服從各部旗幟之色以從
　皇帝皇后至君樹前下馬升南壇御榻坐羣臣命婦
　分班以次入就位合班拜訖復位皇帝皇后詣天神
　地祗位致奠閤門使讀祝訖復位坐北府宰相特哩
　衮以次致奠于君樹徧及羣樹樂作羣臣命婦退皇
　帝率孟父仲父季父之族三匝神門樹餘族七匝皇
　帝皇后再拜在位者皆再拜上香再拜如初皇帝皇
　后升壇坐龍文茵再聲警詣祭東所羣臣命婦從班
　列如初巫衣白衣特哩衮以素巾拜而冠之巫三致
　辭每致辭皇帝皇后一拜在位者皆一拜皇帝皇后
　各舉酒二爵肉二器再奠大臣命婦右持酒左持肉
　各一器少後立一奠命特哩衮東向擲之皇帝皇后
　六拜在位者皆六拜皇帝皇后復位坐命中丞奉茶
　果餅餌各二器奠于天神地祗位執事郎君二十人
　持福酒胙肉詣皇帝皇后前太巫奠酹訖皇帝皇后
　再拜在位者皆再拜皇帝皇后一拜飲福受胙復位
　坐在位者以次飲皇帝皇后率羣臣復班位再拜聲
　蹕一拜退
　　太祖幸幽州大悲閣遷白衣觀音像建廟木葉山
　　尊為家神於拜山儀過樹之後増詣菩薩堂儀一
　　節然後拜神非復和拉汗之故也興宗先有事于
　　菩薩堂及木葉山遼河神然後行拜山儀冠服節
　　文多所變更後因以為常神主樹木懸牲告辦班
　　位奠祝致嘏飲福往往暗合于禮天理人情放諸
　　四海而準信矣夫興宗更制不能正以經術無以
　　大過於昔故不載
色克色哩儀若旱擇日行色克色哩儀祈雨前期置百
　柱天棚及期皇帝致奠于先帝御容乃射栁皇帝再
　射親王宰執各一射中栁者質誌栁者冠服不中者
　以冠服質之不勝者進飲於勝者然後各歸其冠服
　又翼日植栁天棚之東南巫以酒醴黍稷薦植栁祝
　之皇帝皇后祭東方畢子弟射栁皇族國舅羣臣與
　禮者賜物有差既三日雨賜多囉倫穆騰馬四匹衣
　四襲否則以水沃之
　　道宗清寜元年皇帝射栁訖詣風師壇再拜
柴冊儀擇吉日前期置柴冊殿及壇壇之制厚積薪以
　木為三級壇置其上席百尺氊龍文方茵又置再生
　母后捜索之室皇帝入再生室行再生儀畢八部之
　叟前導後扈左右扶翼皇帝冊殿之東北隅拜日畢
　乘馬選外戚之老者御皇帝疾馳仆御者從者以氊
　覆之皇帝詣髙阜地大臣諸部帥列儀仗遥望以拜
　皇帝遣使勅曰先帝升遐有伯叔父兄在當選賢者
　冲人不徳何以為謀羣臣對曰臣等以先帝厚恩陛
　下明徳咸願盡心敢有他圖皇帝令曰必從汝等所
　願我將信明賞罰爾有功陟而任之爾有罪黜而棄
　之若聴朕命則當謨之僉曰惟皇帝是從皇帝于所
　識之地封土石以誌之遂行拜先帝御容宴饗羣臣
　翼日皇帝出冊殿䕶衞太保扶翼升壇奉七廟神主
　置龍文方茵北南府宰相率羣臣圜立各舉氊邊贊
　祝訖樞密使奉玉寳玉冊入有司讀冊訖樞密使稱
　尊號以進羣臣三稱萬嵗皆拜宰相北南院大王諸
　部帥進赭白羊各一羣皇帝更衣拜諸帝御容遂晏
　羣臣賜賚各有差
拜日儀皇帝升露臺設褥向日再拜上香門使通閣使
　或副應拜臣僚殿左右階陪位再拜皇帝升座奏牓
　訖北班起居畢時相已下通名再拜不出班奏聖躬
　萬福又再拜各祗候宣徽已下横班同諸司閤門北
　面先奏事餘同教坊與臣僚等
告廟儀至日臣僚昧爽朝服詣太祖廟次引臣僚合班
　先見御容再拜畢引班首左上至褥位再拜贊上香
　揖欄内上香畢復褥位再拜各祇侯立定左右舉告
　廟祝版於御容前跪捧中書舍人俛跪讀訖俛興退引
　班首左下復位又再拜分引上殿次第進酒三分班
　引出
謁廟儀至日昧爽南北臣僚各具朝服赴廟車駕至臣
　僚於門外依位序立望駕鞠躬班首不出班奏聖躬
　萬福舍人贊各祇候畢皇帝降車分引南北臣僚左
　右入至丹墀褥位合班定皇帝升露臺褥位宣徽贊
　皇帝再拜殿上下臣僚陪位皆再拜上香畢退復位
　再拜分引臣僚左右上殿位立進御容酒依常禮若
　即退再拜舍人贊好去引退禮畢
　　告廟謁廟皆曰拜容以先帝先后生辰及忌辰行
　　禮自太宗始也其後正旦皇帝生辰諸節辰皆行
　　之若忌辰及車駕行幸亦嘗遣使行禮凡色克色
　　哩柴冊再生納后則親行之凡柴冊親征則告幸
　　諸京則謁四時有薦新
孟冬朔拜陵儀有司設酒饌于山陵皇帝皇后駕至多
　囉倫穆騰奏儀辦閤門使贊皇帝皇后詣位四拜訖
　巫贊祝燔胙及時服酹酒薦牲大臣命婦以次燔胙
　四拜皇帝皇后率羣臣命婦循諸陵各三匝還宫翼
　日羣臣入謝
爇節儀皇帝即位凡征伐叛國俘掠人民或臣下進獻
　人口或犯罪没官戸皇帝親覽閒田建州縣以居之
　設官治其事及帝崩所置人户府庫錢粟穹廬中置
　小氊殿帝及后妃皆鑄金像納焉節辰忌日朔望皆致
　祭于穹廬之前又築土為臺髙丈餘置大盤于上祭
　酒食撒於其中焚之國俗謂之爇節
嵗除儀初夕敕使及伊勒希巴率執事郎君至殿前以
　鹽及羊膏置爐中燎之巫及大巫以次贊祝火神訖
　閤門使贊皇帝面火再拜
　　初皇帝皆親拜至道宗始命伊勒希巴拜之
　
　
　
　
　
　
　
　
　
　遼史卷四十九
　遼史卷四十九考證
柴冊儀　按王易燕北録所載柴冊儀有拜日拜七廟
　殿拜木葉山神拜金神拜冊太后拜赤娘子拜七祖
　眷屬畢次上柴籠受冊次入黑龍殿受賀行禮罷又
　有宴飲等儀與此逈異謹附識以備考
拜日儀　按聖宗本紀統和元年十二月千齡節祭日
　月四年十二月祭日月又按兵衞志凡舉兵以青牛
　白馬祭告天地日神惟不拜月據此則拜日之儀有
　獨拜日者有兼拜月者拜月之儀志雖不載要當與
　拜日等謹附識
　
　
　
　
　
　遼史卷四十九考證
