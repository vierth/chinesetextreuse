
　皇王大紀卷七十四　　　　宋　胡宏　撰
　三王紀
　　顯王
孔子謂老耼曰丘治詩書禮樂易春秋以奸者七十二
君一君無所鉤用甚矣夫人之難説也道之難明邪老
子曰六經先生之陳迹也豈其所以迹哉今子之所言
猶迹也夫迹履之所出而迹豈履哉性不可易命不可
變時不可止道不可壅茍得於道無自而不可孔子曰
丘得之矣不與化為人安能化人莊子曰刻意尚行離
世異俗高論怨誹(匪非/二音)為亢而已矣此山谷之士非世
之人枯槁赴淵者之所好也語仁義忠信恭儉推讓為
修而已矣此平世之士教誨之人遊居學者之所好也
語大功立大名禮君臣正上下為治而已矣此朝廷之
士尊主強國之人致功并兼者之所好也就藪澤處閒
曠釣魚閒處無為而已矣此江海之士辟世之人閒暇
者之所好也吹呴呼吸吐故納新熊經(若熊之攀/樹引也)鳥申
為壽而已矣此導引之士養形之人彭祖壽考者之所
好也若夫不刻意而高無仁義而修無功名而治無江
海而閒不導引而壽無不忘也無不有也澹然無極而
衆美從之此天地之道聖人之徳也故曰聖人休休焉
靜而隂同徳動而陽同波感而後應迫而後動不得已
而後起去知與故循天之理其生若浮其死若休水之
性不雜則清靜一而不變淡而無為動而以天行此養
神之道也夫有干越之劍者(干溪越山出善/劍吳越之地也)柙而藏之
不敢用也寳之至也精神四達竝流無所不極化育萬
物不可為象純素之道唯神是守守而勿失與神為一
一之精通合乎天倫素也者謂其無所與雜也純也者
謂其不虧其神也能體純素謂之眞人莊子曰繕性於
俗學以求復其初滑欲於俗思以求致其明謂之蔽蒙
之民古之治道者以恬養知生而無以知為也謂之養
恬知與恬交相養而和理出其性夫徳和也道理也徳
無不容仁也道無不理義也中純實而反乎情樂也信
行容體而順乎文禮也古之人在混芒之中一世而得
澹漠焉當是時也莫之為而常自然逮徳下衰興治化
之流􁒣(澆/)淳散朴離道以善險徳以行然後去性而從
於心附之以文益之以博民始就亂無以反其性情而
復其初道無以興乎世世無以興乎道雖聖人不在山
林之中其徳隠矣古之所謂隠士者非伏其身而弗見
也非閉其言而不出也非藏其知而不發也時命大謬
也當時命而大行乎天下則反一無迹不當時命而大
窮乎天下則深根寜極而待此存身之道也道固不小
行徳固不小識小識傷徳小行傷道故曰正已而已矣
古之所謂得志者非軒冕之謂也謂其無以益其樂而
已矣今之所謂得志者軒冕之謂也軒冕在身非性命
也物之儻來寄也寄之其來不可圉其去不可止不為
軒冕肆志不為窮約趨俗其樂彼與此同故無憂而已
矣今寄去則不樂由是觀之雖樂未嘗不荒也故曰喪
已於物失性於俗者謂之倒置之民莊子曰井蛙不可
以語於海者拘於虚也夏蟲不可以語於氷者篤於時
也曲士不可以語於道者束於教也計四海之在天地
之間也不似礨(壘/)空(孔/)之在大澤乎計中國之在海内
不似稊(徒兮爾雅/云似稗)米之在太倉乎號物之數謂之萬人
處一焉人卒九州榖食之所生舟車之所通人處一焉
此其比萬物也不似豪末之在馬體乎然則大天地而
小豪末可乎夫物量無窮時無止分無常終始無故以
其至小求其至大之域是迷而不能自得也又何以知
毫末之足以定至細之倪又何以知天地之足以窮至
大之域世之議者皆曰至精無形至大不可以圍夫自
細視大者不盡自大視細者不明精麤者期於有形者
也無形者數之所不能分也不可圍者數之所不能窮
也可以言論者物之麤也可以意致者物之精也言之
所不能論意之所不能察致者不期精麤焉故大人之
行不多仁恩不多辭讓不多辟異爵禄不足以為勸戮
恥不足以為辱也然則若物之内若物之外惡至而倪
貴賤惡至而倪小大以道觀之物無貴賤以物觀之自
貴而相賤以俗觀之貴賤不在己以差觀之因其所大
而大之則萬物莫不大因其所小而小之則萬物莫不
小以功觀之因其所有而有之則萬物莫不有因其所
無而無之則萬物莫不無以趣觀之因其所然而然之
則萬物莫不然因其所非而非之則萬物莫不非梁麗
(棟/也)可以衝城而不可窒穴言殊器也騏驥驊騮一日而
馳千里捕鼠不如狸狌言殊技也鴟鵂夜撮蚤察毫末
晝出瞋目而不見丘山言殊性也帝皇殊禪三代殊繼
差其時逆其俗者謂之簒夫當其時順其俗者為之義
之徒然則何為何不為辭受趣舎終奈何嚴乎若國之
有君其無私徳繇繇乎若祭之有社其無私福汎汎乎
其若四方之無窮其無所畛域兼懐萬物其孰承翼道
無終始物有死生物之生也若驟若馳無動而不變無
時而不移何為乎何不為乎夫固將自化然則何貴於
道耶知道者必達於理達於理者必明於權明於權者
察乎安危寜於禍福謹於去就莫之能害也故曰天在
内人在外牛馬四足是謂天落馬首穿牛鼻是謂人無
以人滅天無以故滅命無以得徇名謹守而勿失是謂
反其眞公孫龍問魏牟曰龍少學先王之道長而明仁
義之行合同異離堅白然不然可不可困百家之智窮
衆口之辯吾自以為至達已今吾聞莊子之言茫焉異
之不知論之不及與知之弗若今吾無所開吾喙敢問
其方公子牟隠几太息仰天而笑曰子獨不聞夫埳(坎/)
井之蛙乎謂東海之鼈曰吾樂與吾跳梁乎井幹(平去/二聲)
之上入休乎缺甃之崖赴水則接腋持頥蹶泥則没足
滅跗(附/)還虷(寒幷中/赤蟲)蟹與科斗莫吾能若也且夫擅一
壑之水而跨跱埳井之樂此亦至矣夫子奚不時來入
觀乎東海之鼈左足未入而右膝已縶矣於是逡廵而
却告之海曰夫千里之逺不足以舉其大千仞之高不
足以極其深禹之時十年九潦而水弗為加益湯之時
八年七旱而崖不為加損不為頃乆推移不以多少進
退者此亦東海之大樂也於是埳井之蛙聞之適適然
驚規規然自失也且夫知不知是非之竟而猶欲觀於
壯子之言是猶使蚉負山商蚷(巨商蚷/馬蚣也)馳河也必不勝
任矣且夫知不知論極妙之言而自適一時之利者是
非埳井之蛙與且彼方跐(此踏/也)黄泉而登大皇無南無
北奭然四解淪於不測無東無西始於𤣥冥反於大通
子乃規規然而求之以察索之以辯是直用管闚天用
錐指地也莊子與惠子遊于濠梁之上莊子曰鯈(直/留)魚
出游從容是魚樂也惠子曰子非魚安知魚之樂莊子
曰子非我安知我不知魚之樂惠子曰我非子固不知
子矣子固非魚也子之不知魚之樂全矣莊子曰請循
其本子曰女安知魚樂云者既已知吾知之而問我我
知之濠上也莊子曰天下有至樂無有哉天下之所樂
也富貴也身安厚味美服好色音聲也夫富者苦身疾
作多積財而不得盡用其為形也亦外矣夫貴者夜以
繼日思慮善否其為形也亦疏矣果有樂無有哉吾以
無為誠樂矣天無為以之清地無為以之寜兩無為相
合萬物皆化芒乎芴乎而無從出乎芴乎芒乎而無有
象乎萬物職職皆從無為殖故曰天地無為也而無不
為也人也孰能得無為哉莊子妻死惠子弔之莊子則
方箕踞鼓盆而歌惠子曰與人居長子老身死不哭亦
足矣又鼓盆而歌不亦甚乎莊子曰不然是其始死也
我獨何能無槩然察其始而本無生非徒無生也而本
無形非徒無形也而本無氣雜乎芒芴之間變而有氣
氣變而有形形變而有生今又變而之死是相與為春
秋冬夏四時行也人且偃然寢於巨室而我噭噭然隨
而哭之自以為不通乎命故止也顔淵東之齊子貢曰
夫子有憂色何耶孔子曰昔者管子有言丘甚善之曰
褚小者不可以懐大綆短者不可以汲深夫若是者以
為命有所成而形有所適也夫不可損益吾恐回與齊
侯言聖人之道彼將内求於己而不得不得則惑人惑
則死咸池九韶之樂張之洞庭之野鳥聞之而飛獸聞
之而走魚聞之而下入人卒聞之相與還(旋/面)而觀之故
先聖不一其能不同其事名止於實義設於適也莊子
曰達生之情者不務生之所無以為達命之情者不務
知之所無奈何養形必先之物物有餘而形不養者有
之矣有生必先無離形形不離而生亡者有之矣生之
來不能却其去不能止悲夫世之人以為養形足以存
生而養形果不足以存生則世奚足為哉雖不足為而
不可不為者其為不免矣夫欲免為形者莫如棄世棄
世則無累無累則正平正平則與彼更生更生則幾矣
事奚足棄而生奚足遺棄事則形不勞遺生則精不虧
夫形全精復與天為一天地者萬物之父母也合則成
體散則成始形精不虧是謂能移精而又精反以相天
子列子問關尹曰至人行乎萬物之上而不慄請問何
以至此關尹曰是純氣之守也非知巧果敢之列凡有
貌象聲色者皆物也物何以相逺夫奚足以至乎先是
色而已則物之造乎不形而止乎無所化夫得是而窮
之者物焉得而止焉夫醉者之墜車雖疾不死骨節與
人同而犯害與人異其神全也乘亦不知也墜亦不知
也死生驚懼不入乎胷中是故􁑣物而不慴彼得全於
酒而猶若是而况得全於天乎聖人藏於天故莫之能
傷也復讎者不折鏌干雖有忮心者不怨飄瓦是以天
下平均故無攻戰之亂無殺戮之刑者由此道也不開
人之人而開天之天開天者徳生開人者賊生不厭其天不
忽於人民幾乎以其眞仲尼適楚出於林中見痀僂者
承蜩猶掇之也仲尼曰子巧乎有道耶曰我有道也五
六月累丸二而不墜則失者錙銖累三而不墜則失者
十一累五而不墜猶掇之也吾處身也若橛株枸吾執
臂也若槁木之枝雖天地之大萬物之多而唯蜩翼之
知吾不反不側不以萬物易蜩之翼何為而不得孔子
顧謂弟子曰用志不分乃凝於神其痀僂丈人之謂乎
顔回濟乎觴深之淵津人操舟若神顏回問之曰善游
者數能忘水也若乃夫沒人之未嘗見舟而便操之也
彼視淵若陵視舟之覆猶其車却也覆却萬方陳乎前
而不得入其舎惡往而不暇以瓦注者巧以黄金注者
㱪其巧一也凡外重者内拙田開之曰善養生者若牧
羊然視其後者而鞭之單(善魯/人)豹養其内而虎食之張
毅養其外而疾殺之此二子者皆不鞭其後者也仲尼
曰無入而藏無出而陽柴立其中央三者若得其名必
極夫畏塗者十殺一人則父子兄弟相戒也必盛卒徒
而後敢出焉不亦知乎人之所取畏者袵席之上飲食
之間而不知為之戒者過也孔子觀於呂梁縣水三十
仞流沫四十里黿鼉魚鼈之所不能游也見一丈夫游
之以為有苦而欲死也使弟子竝流而拯之數百步而
出被髮行歌而遊於塘下孔子從而問焉曰吾始乎故
生於陵而安於陵也長乎性長於水而安於水也成乎
命與齊俱入與汨偕出從水之道而不為私焉不知吾
所以然而然命也梓慶削木為鐻鐻成見者驚猶鬼神
魯侯問焉對曰臣將為鐻未嘗敢以耗氣也必齊以靜
心齊三日而不敢懐慶賞爵禄齊五日不敢懐非譽巧
拙齊七日輒然忘吾有四肢形體也當是時也無公朝
其巧專外骨消然後入山林觀天性形軀至矣然後成
見鐻然後加手焉不然則已則以天合天器之所以疑
者神其是與工倕旋而盖規矩指與物化而不以心稽
故其靈臺一而不桎忘足屨之適也忘要帶之適也知
忘是非心之適也不内變不外從事㑹之適也始乎適
而未嘗不適者忘適之適也弟子問於莊子曰昨日山
中之木以不材得終其天年今日主人之鴈以不材死
先生将何處莊子笑曰周將處夫材與不材之間材與
不材之間似之而非也故未免乎累若夫乘道徳而浮
遊則不然無譽無訾一龍一蛇與時俱化而無肻專為
一上一下以和為量浮遊乎萬物之祖物物而不物於
物則胡可得而累邪此神農黄帝之法則也市南宜僚
見魯侯有憂色市南子曰夫豐狐文豹棲於山林伏於
巖穴靜也夜行晝居戒也雖饑渴隠約猶且胥䟽於江
湖之上而求食焉定也然且不免於罔羅機辟之患是
何罪之有哉其皮為之災也今魯國獨非君之皮邪吾
願君刳形去皮灑心去欲而遊於無人之野夫有人者
累見有於人者憂故堯非有人非見有於人也方舟而
濟於河有虚舩來觸舟雖有惼心之人不怒有一人在
其上則呼張歙之一呼而不聞再呼而不聞於是三呼
邪則必以惡聲隨之向也不怒而今也怒向也虚而今
也實人能虚已以遊世其孰能害之孔子問於子桑雽
(戸于/二音)曰吾再逐於魯伐樹於宋削跡於衛窮於商周圍
於陳蔡之間吾犯此數患親交益疏徒友益散何與子
桑雽曰子獨不聞假(古國/名)人之亡與林回(殷之逃/民林名)棄千
金之璧負赤子而趨或曰為其布與赤子之布寡矣為
其累與赤子之累多矣棄千金之璧負赤子而趨何也
林回曰彼以利合此以天屬也夫以利合者迫窮禍患
害相棄也以天屬者迫窮禍患害相収也夫相収之與
相棄亦逺矣且君子之交淡若水小人之交甘若醴君
子淡以親小人甘以絶彼無故以合者則無故以離孔
子曰敬聞命矣徐行翔徉而歸絶學捐書弟子無挹於
前而愛益加進莊子衣大布而補之正緳(賢節/帶也)係履而
過魏王魏王曰何先生之憊邪莊子曰貧也非憊也士
有道徳不能行憊也衣弊履穿貧也非憊也田子方曰
東郭順子其為人也眞人貌而天虚縁而葆眞清而容
物物無道正容以悟之使人之意也消孔子見老耼老
耼新沐方將被髮而乾慹然似非人孔子便而待之少
焉見曰丘也眩與其信然與向者先生形體掘若槁木
似遺物離人而立於獨也老耼曰吾遊於物之初孔子
曰何謂邪曰至隂肅肅至陽赫赫肅肅出乎天赫赫出
乎地兩者交通成和而物生焉或為之紀而莫見其形
消息滿虚一晦一明日改月化日有所為而莫見其功
生有所乎萌死有所乎歸始終相反乎無端而莫知乎
其所窮非是也且孰為之宗孔子曰請問遊是老耼曰
草食之獸不疾易藪水生之蟲不疾易水行小變而不
失其大常也天下也者萬物之所一也得其所一而同
焉則四肢百體将為塵垢而死生終始將為晝夜而莫
之能滑而況得喪禍福之所介乎棄𨽻者若棄泥塗知
身貴於𨽻也貴在於我而不失於變且萬化而末始有
極也夫孰足以患心己為道者解乎此至人之於徳也
不修而物不能離焉若天之自高地之自厚日月之自
明夫何修焉黄帝曰人之生氣之聚也聚則為生散則
為死若死生為徒吾又何患故萬物一也是其所美者
為神奇其所惡者為臭腐臭腐復化為神奇神奇復化
為臭腐故曰通天下一氣耳聖人故貴一天地有大美
而不言四時有明法而不議萬物有成理而不説聖人
者原天地之美而達萬物之理是故至人無為大聖不
作觀於天地之謂也孔子問至道於老耼對曰夫昭昭
生於㝠㝠有倫生於無形精神生於道形本生於精而
萬物以形相生其來無迹其往無崖無門無房四達之
皇皇也邀於此者四枝彊思慮恂達耳目聰明其用心
不勞其應物無方天不得不高地不得不廣日月不得
不行萬物不得不昌此其道與孔子曰聖人之愛人也
終無己曰古之人外化而内不化與物化者一不化者
也狶(虚/豈)韋氏之囿黄帝之圃有虞氏之宮湯武之室聖
人處物不傷物不傷物者物亦不能傷者也南榮趎(音/疇)
(漢書古今人表作/疇淮南子亦然)曰目之與形吾不知其異也而盲者
不能自見耳之與形吾不知其異也而聾者不能自聞
心之與形吾不知其異也而狂者不能自得形之與形
亦辟矣而物或間之邪欲相求而不能相得老子曰夫
至人者相與交食乎地而交樂乎天不以人物利害相
攖靈臺者有持而不知其所持而不可持者也劵内者
行乎無名劵外者志乎期費行乎無名者唯庸有光志
乎期費者唯賈人也兵莫㦧於志鏌鎁為下宼莫大於
隂陽無所逃於天地之間非隂陽賊之心則使之也觀
室者周於寢廟又適其偃焉蹍市人之足則辭以放驁
兄則以嫗大親則已矣徹志之勃解心之謬去徳之累
達道之塞貴富顯嚴名利也容動色理氣意也惡欲喜
怒哀樂也去就取與知能也此四六者不盪胷中則正
正則靜靜則明明則虚虚則無為而無不為也性者生
之質也性之動謂之為為之偽謂之失知者接也知者
之所不知猶睨也動無非我之謂治聖人工乎天而拙
乎人夫工乎天而俍(良/)乎人者唯全人能之介者拸(數/止)
畫外非譽也胥靡登髙而不懼遺死生也敬之而不喜侮
之而不怒者唯同乎天和者為然出怒不怒則怒出於
不怒矣出為無為則為出於無為矣欲靜則平氣欲神
則順心有為也欲當則縁於不得已不得已之類聖人
之道徐無鬼謂魏武侯曰天地之養也一登高不可以
為長居下不可以為短君獨為萬乘之主以苦一國之
民以養耳目鼻口夫神者不自許也武侯曰吾欲愛民
而為義偃兵其可乎無鬼曰不可愛民害民之始也為
義偃兵造兵之本也君自此為之則殆不成夫殺人之
士民兼人之土地以養吾私與吾神者其戰不知孰善
勝之惡乎在君若勿已矣修胷中之誠以應天地之情
而勿攖夫民民死已脱矣君將惡乎用夫偃兵哉黄帝
將見大隗乎具茨之山方明為御昌㝢驂乗張若謵朋
前馬昆閽滑稽後車至於襄城之野七聖皆迷無所問
塗適遇牧馬童子問塗焉童子曰夫為天下者亦奚以
異乎牧馬者哉亦去其害馬者而已矣黄帝再拜稽首
稱天師而退知士無思慮之變則不樂辯士無談説之
序則不樂察士無凌誶(音訊凌誶陵/轢而問也)之事則不樂皆
囿於物者也招世之士興朝中民之士榮官筋力之士
矜難勇敢之士奮患兵革之士樂戰枯槁之士宿名法
律之士廣治農夫無草萊之事則不比商賈無市井之
事則不比庶人有旦暮之業則勸百工有器械之巧則
壯錢財不積則貪者憂權勢不尤則夸者悲勢物之徒
樂變遭時有所用不能無為也此皆順比於歲不物於
易者也馳其形性潛之萬物終身不反悲夫莊子送葬
過惠子之墓顧謂從者曰郢人堊(烏/洛)漫(平上/二聲)其鼻端若
蠅翼使匠石斵之匠石運斤成風聽而斵之盡堊而鼻
不傷郢人立不失容宋元君聞之召匠石曰嘗試為寡
人為之匠石曰臣則嘗能斵之雖然臣之質死乆矣自
夫子之死也吾無以為質矣吾無與言之矣南伯子綦
隠几而坐仰天而嘘顔成子入見曰夫子物之尤也形
固可使若槁骸心固可使如死灰乎吾嘗居山穴之中
矣當是時也田禾一覩我而齊國之衆三賀之我必先
之彼故知之我必賣之彼故鬻之若我而不有之彼惡
得而知之若我而不賣之彼惡得而鬻之嗟夫我悲人
之自喪者吾又悲夫悲人者吾又悲夫悲人之悲者其
後而日逺矣孔子曰狗不以善吠為良人不以善言為
賢許由曰夫民不難聚也愛之則親利之則至譽之則
勸致其所惡則散愛利出乎仁義捐仁義者寡利仁義
者衆夫仁義之行唯且無誠是以一人之㫁制利天下
譬之猶一覕(薄/結)也荘子曰聖人其窮也使家人忘其貧
其達也使王公忘爵禄而化卑故或不言而飲人以和
與人竝立而使人化聖人之綢繆周盡一體矣而不知
其然性也聖人之愛人也人與之名不告則不知其愛
人也若知之若不知之若聞之若不聞之其愛人也終
無已人之安之亦無已性也長梧封人謂子牢曰君為
政焉勿鹵莽治民焉勿滅裂昔予為禾耕而鹵莽之則
其實亦鹵莽而報予芸而滅裂之其實亦滅裂而報予
予來年變齊深其耕而熟耰之其禾繁以滋予終年厭
飱莊子聞之曰今人之治其形理其心多有似封人之
所謂遁其天離其性滅其精亡其神以衆為故鹵莽其
性者欲惡之孽為性􁀆葦蒹葭始萌以扶吾形尋擢吾
性竝潰漏發不擇所出漂(匹/遥)疽疥癰内熱溲膏是也栢
矩曰古之君人者以得為在民以失為在己以正為在
民以枉為在已故一形有失其形者退而自責今則不
然匿為物而愚不識大為難而罪不敢重為任而罰不
勝逺其塗而誅不至民知力竭則以偽繼之日出多偽
士民安取不偽力不足則偽知不足則欺財不足而盜
盜竊之行於誰責而可乎蘧伯玉行年六十而六十化
未嘗不始於是之而卒詘之以非也太公調曰丘山積
卑而為高江河合水而為大大人合并而為公四時殊
氣天不賜故歲成五官殊職君不私故國治計物之數
不止於萬而期曰萬物者以數之多者號而讀之也天
地者形之大者也隂陽者氣之大者也道者為之公因
其大以號而讀之則可也時有始終氣有變化季眞之
莫為接子之或使二家之議孰正於其情孰偏於其理
或使則實莫為則虚有名有實是物之居無名無實在
物之虚可言可意言而愈疏言而足則終日言而盡道
言而不足則終日言而盡物道物之極言黙不足以載
非言非黙議其有極莊子曰外物不可必故人主莫不
欲其臣之忠而忠未必信人親莫不欲其子之孝而孝
未必愛木與木相摩則然金與火相守則流隂陽錯行
則天地大絯(駭/)利害相摩生火甚多衆人焚和月固不
勝火於是乎有僓(頽/)然而道盡老萊子曰聖人躊躇以
興事以每成功
　
　
　
　
　
　
　
　
　
　
　
　
　
　皇王大紀巻七十四
