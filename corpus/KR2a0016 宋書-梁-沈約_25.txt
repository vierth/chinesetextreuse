書卷二十五
　　梁　　　　　沈　　　　約　　　　撰
　志第十五
　　天文三
晉簡文咸安元年十二月辛卯熒惑逆行入太㣲二年
三月猶不退占曰國不安有憂是時帝有桓温之逼恒
懐憂惨七月帝崩
咸安二年正月己酉歳星犯填星在湏女占曰為内亂
五月歳星形色如太白占曰進退如度姧邪息變色亂
行主無福歳星囚於仲夏當細小而眀此其失常也又
為臣强六月太白晝見在七星乙酉太白犯輿鬼占曰
國有憂七月帝疾甚詔桓温曰少子可輔者輔之如不
可君自取之賴侍中王坦之毁手詔改使如王導輔政
故事温聞之大怒將誅坦之等内亂之應也是月帝崩
咸安二年五月丁未太白犯天闗占曰兵起六月庾希
入京城十一月盧悚入宮並誅滅
晉孝武寧康元年正月戊申月奄心大星案占災不在
王者則在豫州一曰主命惡之三月丙午月奄南斗第
五星占曰大臣有憂憂死亡一曰將軍死七月桓温薨
寧康二年正月丁巳有星孛于女虗經氐亢角軫翼張
九月丁丑有星孛于天市十一月癸酉太白奄熒惑在
營室占曰金火合為爍此災皆為兵䘮太元元年五月
氐賊苻堅伐凉州七月氐破涼州虜張天錫十一月桓
冲發三州軍軍淮泗桓豁亦遣軍備境上
寧康二年閏月己未月奄牽牛南星占曰左將軍死三
年五月北中郎將王坦之薨
寧康三年六月辛卯太白犯東井占曰秦地有兵九月
戊申熒惑奄左執法占曰執法者死太元元年苻堅破
涼州十月尚書令王彪之卒
晉孝武太元元年四月丙戍熒惑犯南斗第三星丙申
又奄第四星占曰兵大起中國飢一曰有赦八月癸酉
太白晝見在氐氐兖州分野九月熒惑犯哭泣星遂入
羽林占曰天子有哭泣事中軍兵起十一月己未月奄
左角占曰天子有兵一曰國有憂三年六月熒惑守羽
林占曰禁兵大起九月壬午太白晝見在角兖州分元
年五月大赦三年八月氐賊韋鍾入漢中東下苻融宼
樊鄧慕容暐圍襄陽氐兖州刺史彭超圍彭城四年二
月襄陽城陷賊獲朱序彭超捨彭城獲吉挹彭超等聚
廣陵三河衆五萬於是征虜謝石次除中右衞毛安之
游擊河間王曇之等次堂邑發丹陽民丁使尹張渉屯
衞京都六月兖州刺史謝𤣥討賊大破之餘燼皆走是
時中外連兵比年荒儉是年又發揚州萬人戍夏口
太元四年十一月丁巳太白犯哭星占曰天子有哭泣
事五年七月丙子辰星犯軒轅占曰女主當之九月癸
未皇后王氏崩
太元六年十月乙卯有奔星東南經翼軫聲如雷星説
曰光迹相連曰流絶迹而去曰奔案占楚地有兵一曰
軍破民流十二月氐荆州刺史梁成襄陽太守閻震率
衆伐竟陵桓石䖍擊大破之生禽震斬首七千獲生萬
人聲如靁將帥怒之象也七年九月朱綽擊襄陽拔將
六百餘家而還
太元七年十一月太白晝見在斗占曰吳有兵䘮八年
四月甲子太白又晝見在参占曰魏有兵䘮是月桓沖
征沔漢楊亮伐蜀並拔城略地八月苻堅自將號百萬
九月攻沒夀陽十月劉牢之破堅將梁成斬之殺獲萬
餘人謝𤣥等又破堅於淝水斬其弟融堅大衆奔潰九
年六月皇太后褚氏崩八月謝𤣥出屯彭城經略中州
十年八月苻堅為其將姚萇所殺
太元十年十二月己丑太白犯歳星占曰為兵飢是時
河朔末一兵連在外冬大飢
太元十一年二月戊申太白晝見在東井占曰秦有兵
臣彊六月甲午歳星晝見在胃占曰魯有兵臣彊十二
年慕容垂宼東阿翟遼宼河上姚萇假號安定苻登自
立隴上呂光竊據涼土
太元十一年三月客星在南斗至六月乃沒占曰有兵
一曰有赦是後司雍兖冀常有兵役十二年正月大赦
八月又赦
太元十二年二月戊寅熒惑入月占曰有亂臣死相若
有戮者一曰女親為敗天下亂是時琅邪王輔政王妃
從兄國寳以姻昵受寵又陳郡人袁悦昧私苟進交遘
主相扇揚朋黨十三年帝殺悦於是主相有隙亂階興
矣
太元十二年十月庚午太白晝見在斗十三年閏月戊
辰天狗東北下有聲十二月戊子辰星入月在危占曰
賊臣欲殺主不出三年必有内惡是月熒惑在角亢形
色猛盛占曰熒惑失其常吏且棄其法諸侯亂其政自
是後慕容垂翟遼姚萇苻登慕容永並阻兵爭彊十四
年正月彭城妖賊又稱號扵皇邱劉牢之破滅之三月
張道破合鄊圍大山向欽之擊走之是年翟遼又攻沒
滎陽侵略陳項于時政事多弊治道陵遲矣
太元十四年十二月熒惑入羽林乙未月犯嵗星占並
同上十五年翟遼陸掠司兖衆軍累討弗克鮮卑又跨
略并冀七月旱八月諸郡大水兖州又蝗
太元十五年七月壬申有星孛于北河戒經太㣲三台
文昌入北斗長十餘丈八月戊戌入紫㣲乃滅占曰北
河戒一名胡門胡門有兵䘮掃太㣲入紫㣲王者當之
三台為三公文昌為將相將相三公有災入北斗彊國
發兵諸侯爭權大夫憂十一月太白入羽林占曰天子
為軍自守有反臣二十一年九月孝武帝崩隆安元年
王恭殷仲堪桓𤣥等並發兵表誅王國寳朝廷從而殺
之并斬其從弟緒司馬道子由是失勢禍亂成矣
太元十六年十一月癸巳月奄心前星占曰太子憂是
時太子常有篤疾
太元十七年九月丁丑嵗星熒惑填星同在亢氐占曰
三星合是謂驚位絶行内外有兵䘮與飢改立王公
太元十八年正月乙酉熒惑入月占曰憂在宮中非賊
乃盜也一曰有亂臣若有戮者二十一年九月帝暴崩
内殿兆庶宣言夫人張氏潛行大逆于時朝政闇緩不
加顯戮但黙責而已又王國寳邪狡卒伏其辜
太元十八年二月有客星在尾中至九月乃滅占曰燕
有兵䘮十九年四月己巳月奄嵗星在尾占曰為飢燕
國亡二十年慕容垂遣息寳伐什圭為圭所破死者數
萬人二十一年垂死國遂衰亡
太元十九年十月癸丑太白犯嵗星在斗占曰為饑為
内兵斗吳越分至隆安元年王恭等舉兵顯王國寳之
罪朝廷赦之是後連嵗水旱民饑
太元二十年六月熒惑入天囤占曰天下飢七月丁亥
太白入太㣲占曰太白入太㣲國有憂晝見為兵䘮九
月有蓬星如粉絮東南行歴女虗至哭星占曰蓬星見
不出三年必有亂臣戮死扵市十二月己巳月犯楗閉
及東西咸占曰楗閉司心腸喉舌東西咸主陰謀是時
王國寳交構朝政二十一年九月帝崩隆安元年王恭
等舉兵而朝廷戮王國寳王緒又連歲水旱兼三方動
衆民饑
太元二十一年三月太白連晝見在羽林占曰有強臣
有兵䘮中軍兵起四月壬午太白入天囤占曰為飢六
月歲星犯哭星占曰有哭泣事是年九月孝武帝崩隆
安元年王恭舉兵脅朝廷於是中外戒嚴戮王國寳以
謝之
晉安帝隆安元年正月癸亥熒惑犯哭星占曰有哭事
二月歲星熒惑皆入羽林占曰軍兵起四月丁丑太白
晝見在東井占曰秦有兵䘮是月王恭舉兵内外戒嚴
尋殺王國寳等六月羗賊攻洛陽郗恢遣兵救之姚萇
死子略代立什圭自號於中山
隆安元年六月庚午月奄太白在太㣲端門外占曰國
受兵乙酉月奄歲星在東壁占曰為饑衞地有兵八月
熒惑守井鉞占曰大臣有誅二年六月戊辰攝提移戾
失常嵗星晝見在胃胃兖州分是年六月郗恢遣鄧啓
方等以萬人伐虜於滑臺滑臺衞地也啟方等敗而還
九月王恭庾楷殷仲堪桓𤣥等並舉兵表誅王愉司馬
尚之兄弟扵是内外戒嚴大發民衆仲堪軍至尋陽禽
江州刺史王愉楷將叚方攻尚之扵楊湖為所敗方死
王恭司馬劉牢之反恭恭敗桓𤣥至白石亦奔退仲堪
還江陵三年冬荆州刺史殷仲堪為桓𤣥所殺
隆安三年閏月太白晝見在羽林丁丑月犯東上相辛
未辰星犯軒轅星占悉同上是年正月楊佺期破郗恢
奪其任殷仲堪又殺之六月鮮卑攻沒青州十月羌賊
攻沒洛陽桓𤣥破荆雍殺殷仲堪楊佺期孫恩聚衆攻
沒㑹稽殺内史王凝之劉牢之東討走之四年七月太
皇太后李氏崩
隆安四年正月乙亥月犯填星在牽牛占曰吳越有兵
䘮女主憂二月己丑有星孛于奎長三丈上至閣道紫
宮西蕃入斗魁至三台太㣲帝座端門占曰彗拂天子
廷閣易主之象經三台入北斗占同上條六月己未月
又犯填星在牽牛辛酉又犯哭星十月奄嵗星在斗河
占曰為饑十二月戊寅有星孛于貫索天市天津占曰
貴臣獄死内外有兵䘮天津為賊斷王道天下不通十
二月太白在斗晝見至五年正月乙卯案占災在吳越
三月甲寅流星赤色衆多西行經牽牛虗危天津閣道
貫太㣲紫宮占曰星者庶民類衆多西流之象徑行天
子庭主弱臣彊諸侯兵不制七月癸亥大角星散搖五
色占曰王者流散丁卯月犯天闗占曰王者憂九月庚
子熒惑犯少㣲又守之占曰處士誅十月戊子月犯東
蕃次相四年五月孫㤙復破㑹稽殺内史謝琰遣髙雅
之等討之七月太皇太后李氏崩十月妖賊大破髙雅
之於餘姚死者十七八五年二月孫恩攻句章髙祖拒
之五月吳郡内史袁山松出戰為所殺死者數千人六
月孫恩至京口髙祖擊破之㤙軍蒲州扵是内外戒嚴
營陣屯守柵斷淮㤙遣别將攻廣陵殺三千餘人㤙遁
據郁州是月髙祖又追破之九月桓𤣥表至逆旨陵上
十月司馬元顯大治水軍將以伐𤣥元興元年正月桓
𤣥東下是月孫㤙在臨海人衆餓死散亡㤙亦投水死
盧循自稱征虜將軍領其餘衆略有永嘉晉安之地二
月帝戎服遣西軍丁卯桓𤣥至姑熟破歴陽司馬尚之
見殺劉牢之降于𤣥三月𤣥尅京都殺大司馬元顯放
太傅道子七月大饑人相食浙江東餓死流亡十六七
吳郡吳興户口減半又流奔而西者萬計十月桓𤣥遣
將擊劉軌破走奔青州四年𤣥遂簒位遷帝尋陽
晉安帝元興元年二月戊子太白犯五諸侯因晝見四
月辛丑月奄辰星七月戊寅熒惑在東井熒惑犯輿鬼
積尸占並同上八月庚子太白犯嵗星在上將東南占
曰楚兵飢一曰災在上將丙寅太白奄右執法九月癸
未太白犯進賢占曰賢者誅十月客星色白如粉絮在
太㣲西至十二月入太㣲占曰兵入天子庭二年二月
嵗星犯西上將六月甲辰奄斗第四星占曰大臣誅不
出三年八月癸丑太白犯房北第二星九月己丑嵗星
犯進賢熒惑犯西上將十月甲戌太白犯泣星十一月
丁丑熒惑犯填星辛巳月犯熒惑十二月乙巳月奄軒
轅第二星占悉同上元年冬索頭破羌軍二年十二月
桓𤣥簒位放遷帝后於尋陽以永安何皇后為零陵君
三年二月髙祖盡誅桓氏
元興三年正月戊戍熒惑逆行犯太㣲西上相占曰天
子戰於野上相死二月甲辰月奄嵗星於左角占曰天
下兵起丙辰熒惑逆行在左執法西北占曰執法者憂
四月甲午月奄軒轅第二星塡星入羽林十二月熒惑
太白皆犯羽林占同上是年二月丙辰髙祖殺桓修等
三月己未破走桓𤣥遣軍西討辛巳誅左僕射王愉及
子荆州刺史綏桓𤣥刼帝如江陵五月𤣥下至崢嶸洲
義軍破滅之桓振又攻沒江陵幽刼天子眀年正月衆
軍攻之振走乗輿乃旋七月永安何皇后崩三月桓振
又襲江陵荆州刺史司馬休之敗走是月劉懐肅擊振
滅之其年二月巴西人譙縦殺益州刺史毛璩及璩弟
西夷校尉瑾跨有西土自號蜀王
晉安帝義熙元年三月壬辰月奄左執法占同上丁酉
月奄心前星占曰豫州有災太白犯東井占曰秦有兵
四月己卯月犯填星在東壁占曰其地亡國一曰貴人
死七月庚辰太白比晝見在翼軫占曰為臣強荆州有
兵䘮己未月奄塡星在東壁占曰其國以伐亡一曰民
流八月丁巳月犯斗第一星占曰天下有兵一曰大臣
憂案江左来南斗有災則吳越㑹稽丹陽豫章廬江各
隨其星應之淮南失土殆不占耳史闕其説故不列焉
九月戊子熒惑犯少㣲占曰處士誅庚寅熒惑犯右執
法癸卯熒惑犯左執法占並同上十月丁巳月奄塡星
營室占同七月十一月丙戍太白奄鈎鈐占曰喉舌臣
憂十二月己卯嵗星犯天江占曰有兵亂河津不通是
年六月索頭宼沛土使偽豫州刺史索度真戍相縣太
𫝊長沙景王討破走之十一月荆州刺史魏詠之薨二
年二月司馬國璠等攻沒弋陽四月羌伐仇池仇池公
楊盛擊走之九月益州刺史司馬榮期為其参軍楊承
祖所害時文處茂討蜀屢有功㑹榮期死乃退三年十
二月司徒揚州刺史王謐薨四年正月太保武陵王遵
薨三月左僕射孔安國卒五年髙祖討鮮卑并定舊兖
之地
義熙二年二月己丑月犯心後星占曰豫州有災四月
癸丑月犯太㣲西將己未月犯房南第二星己丑嵗星
犯天江占悉同上五月癸未月犯左角占曰左將軍死
天下有兵壬寅熒惑犯氐占曰氐為宿宮人主憂六月
庚午熒惑犯房北第二星八月癸亥熒惑犯斗第五星
丁巳犯建星九月壬午熒惑犯哭星又犯泣星占悉同
上十二月丙午月奄太白在危占曰齊亡國一曰彊國
君死丁未熒惑太白皆入羽林是年二月甲戌司馬國
璠等攻沒弋陽三年正月鮮卑宼北徐州至下邳八月
遣劉敬宣伐蜀十二月司徒王謐薨四年正月武陵王
遵薨五年鮮卑復宼淮北四月髙祖大軍討之六月大
戰臨朐城進圍廣固十月什圭為其子偽清河公所殺
六年二月拔廣固禽慕容超阬斬其衆三千餘人
義熙三年正月丙子太白晝見在奎二月庚寅月奄心
後星占悉同上癸亥熒惑填星太白辰星聚於奎婁從
填星也其説見上九年五月己丑太白晝見在参占曰
益州有兵䘮臣彊八月辛夘熒惑犯辰星翼占曰天下
兵起八月己夘太白奄熒惑又犯執法占曰奄熒惑有
大兵辛夘熒惑犯左執法九月壬子熒惑犯進賢是年
正月丁巳鮮卑寇北徐至下邳八月劉敬宣伐蜀不充
而旋四年三月左僕射孔安國卒七月司馬叔璠等攻
沒鄒山魯郡太守徐邕破走之姚略遣衆征佛佛大為
所破五年髙祖討鮮卑六年三月妖賊徐道覆殺鎭南
將軍江州刺史何無忌於豫章四月妖賊盧循寇湘中
巴陵五月丙子循道覆敗撫軍將軍豫州刺史劉毅於
桑落州毅僅以身免丁丑循等至蔡洲遣别將焚京口
庚辰賊攻焚杏浦杏浦戍將距戰不利髙祖遣軍渡淮
擊大破之司馬國璠寇碭山竺䕫討破之七月妖賊南
走據尋陽髙祖遣劉鍾等追之八月孫季髙乗海伐廣
州謙之以蜀衆聚枝江盧循將茍林略華容相去百里
臨川烈武王討謙之又討林林退走鄱陽太守虞邱延
破賊别帥於上饒九月烈武王使劉遵擊茍林於巴陵
斬之桓道兒率蔡猛向大薄又遣劉基討之斬猛十月
髙祖以舟師南征是時徐道覆率二萬餘人攻荆州烈
武王距之戰於江津大破之梟殄其十八九道覆棄戰
船走十一月劉鍾破賊軍於南陵癸丑益州刺史鮑陋
卒于白帝譙道福攻沒其衆庚戍孫季髙襲廣州尅之
十二月髙祖在大雷與賊交戰大破之賊走左里進擊
又破死者十八九賊還廣州劉藩等追之七年二月藩
拔始興城斬徐道覆盧循還番禺攻圍孫季髙不能尅
走交州交州刺史杜慧度斬之四月到彦之攻譙道福
於白帝拔之
義熙四年正月庚子熒惑犯天江占同上五月丁未月
奄斗第二星占同上壬子塡星犯天廪占曰天下饑倉
粟少六月己丑太白犯太㣲西上將己夘又犯左執法
十月戊子熒惑入羽林占悉同上五年髙祖討鮮卑六
年左僕射孟昶仰藥卒是後南北軍旅運轉不息
義熙五年二月甲子月犯昴占曰胡不安天子破匈奴
四月甲戌熒惑犯辰星在井東占同三年五月戊戌嵗
星入羽林占同上九月壬寅月犯昴占同二月十月熒
惑犯氐占同二年閏月丁酉月犯昴占同二月辛亥熒
惑犯鉤鈐占同元年十二月辛丑太白犯嵗星在奎占
曰大兵起魯有兵己酉月奄心大星占曰王者惡之是
年四月髙祖討鮮卑什圭為其子所殺十一月西虜攻
安定姚略自以大衆救之六年二月鮮卑滅皆胡不安
之應也是時鮮卑跨魯地又魯有兵之應也五月盧循
逼郊甸宮衞被甲
義熙六年三月丁夘月奄房南第二星占曰災在次相
己巳又奄斗第五星占曰斗主兵兵起一曰將軍死太
白犯五諸侯占曰諸侯有誅五月甲子月奄斗第五星
占同三月己亥月奄昴占曰國有憂一曰有白衣之㑹
六月己丑月犯房南第二星甲午太白晝見占並同上
七月己亥月犯輿鬼占曰國有憂一曰秦有兵八月壬
午太白犯軒轅大星甲申月犯心前星災在豫州丙戍
月犯斗第五星占悉同上五月丁亥月奄牛宿南星占
曰天下有大誅乙未太白犯少㣲丙午太白在少㣲而
晝見九月甲寅太白犯左執法丁丑填星犯畢占曰有
邊兵是年三月始興太守徐道覆反江州刺史何無忌
討之大敗於豫章無忌死之四月盧循宼湘中沒巴陵
五月循等大破豫州刺史劉毅毅僅以身免循衆逼京
畿是月左僕射孟昶懼王威不振仰藥自殺七年二月
劉藩梟徐道覆首杜慧度斬盧循並傳首京都八年六
月臨川烈武王道規薨時為豫州八月皇后王氏崩九
月兖州刺史劉藩尚書僕射謝混伏誅髙祖西討劉毅
斬之十二月遣益州刺史朱齡石伐蜀九年諸葛長民
伏誅林邑王范胡逹將萬餘人宼九眞九眞太守杜慧
期距破之七月朱齡石滅蜀
義熙七年四月辛丑熒惑入輿鬼占曰秦有兵一曰雍
州有災六月太白晝見在翼占同元年己亥塡星犯天
闗占曰臣謀主庚子月犯嵗星在畢占曰有邊兵且飢
七月丁夘嵗星在参占曰嵗塡合為内亂一曰益州戰
不勝亡地五虹見東方占曰天子黜聖人出八月乙未
月犯嵗星在参占曰益州兵飢太白犯房南第二星十
一月丙午太白犯哭泣星占悉同上七月朱齡石尅蜀
蜀民尋又反又討滅之八年誅劉藩謝混滅劉毅皇后
王氏崩九年誅諸葛長民十一年討荆州刺史司馬休
之雍州刺史魯宗之破之也
義熙八年正月庚戍月犯嵗星在畢占同上七月癸亥
月奄房北第二星占同上甲申太白犯塡星在東井占
曰秦有大兵己未月犯井鉞八月戊申月犯泣星十月
辛亥月奄天闗占曰有兵十月丁丑填星犯東井占曰
大人憂十二月癸夘填星犯井鉞是年八月皇后王氏
崩九月誅劉藩謝混滅劉毅九年三月誅諸葛長民西
虜攻羌安定戌尅之十二月朱齡石伐蜀九年七月朱
齡石滅蜀
義熙九年二月丙午熒惑填星皆犯東井占曰秦有兵
壬辰嵗星熒惑填星太白聚于東井從嵗星也熒惑入
輿鬼太白犯南河初義熙三年四星聚奎奎婁徐州分
是時慕容超僣號扵齊侵略徐兖連嵗宼抄至于淮泗
姚興譙縦僣偽秦蜀盧循木末南北交侵五年髙祖北
殄鮮卑是四星聚奎之應也九年又聚東井東井秦分
十三年高祖定闗中又其應也而縦循羣凶之徒皆已
剪滅於是天人歸望建國舊徐元熈二年受終納禪皆
其徵也星傳曰四星若合是謂太陽其國兵䘮並起君
子憂小人流五星若合是謂易行有徳受慶攻立王者
奄有四方無徳受罸離其國家滅其宗廟今案遺文所
存五星聚者有三周漢以王齊以霸周將伐殷五星聚
房齊桓將霸五星聚箕漢髙入秦五星聚東井齊則永
終侯伯卒無更紀之事是則五星聚有不易行者矣四
星聚者有九漢光武晉元帝並中興而魏宋並更紀是
則四星聚有以易行者矣昔漢平帝元始四年四星聚
栁張各五日栁張三河分後有王莾赤眉之亂而光武
興復扵洛晉懐帝永嘉六年四星聚牛女後有劉聰石
勒之亂而元皇興復揚土漢獻帝初平元年四星聚心
又聚箕尾心豫州分後有董卓李傕暴亂黄巾黒山熾
擾而魏武迎帝都許遂以兖豫定是其應也一曰心為
天王大兵升殿天下大亂之兆也韓馥以為尾箕燕興
之祥故奉幽州牧劉虞虞既距之又尋滅亡固已非矣
尾為燕又為吳此非公孫度則孫權也度偏據僻陋然
亦郊祀備物皆為改漢矣建安二十二年四星又聚二
十五年而魏文受禅此為四星三聚而易行矣蜀臣亦
引後聚為劉備之應案太元十九年義熙三年九月四
星各一聚而宋有天下與魏同也魚豢云五星聚兾方
而魏有天下熒惑入輿鬼占曰兵䘮太白犯南河占曰
兵起後皆有應
五月壬辰太白犯右執法晝見占同上七月庚午月奄
鉤鈴占曰喉舌臣憂九月庚午嵗星犯軒轅大星己丑
月犯左角十年正月丁夘月犯畢占曰將相有以家坐
罪者二月己酉月犯房北星五月壬寅月犯牽牛南星
乙丑嵗星犯軒轅大星占悉同上六月丙申月奄氐占
曰將死之國有誅者七月庚辰月犯天闗占曰兵起熒
惑犯井鉞填犯輿鬼遂守之占曰大人憂宗廟改八月
丁酉月奄牽牛南星占同上九月填星犯輿鬼占曰人
主憂丁巳太白入羽林十二月己酉月犯西咸占曰有
隂謀十一年二月丁巳月入畢占曰天下兵起一曰有
邊兵己夘填星入輿鬼閏月丙午塡星又入輿鬼占曰
為旱為疫為亂臣五月甲申彗星出天市掃帝座在房
心房心宋之分野案占得彗柄者興除舊布新宋興之
象癸夘熒惑從行入太㣲甲辰犯右執法六月己未太
白犯東井占曰秦有兵戊寅犯輿鬼占曰國有憂七月
辛丑月犯畢占同上八月壬子月犯氐占同上庚申太
白從行從右掖門入太㣲丁夘奄左執法十一月癸亥
月入畢占同上乙未月入輿鬼而暈占曰主憂財寳出
一曰暈有赦十二年五月甲申月犯嵗星在左角占曰
為飢留房心之間宋之分野與武王伐紂同得嵗者王
于時晉始封髙祖為宋公六月壬子太白從行入太㣲
右掖門己巳月犯畢占同上七月月犯牛宿占曰天下
有大誅十月丙戍月入畢占同上十三年五月丙子月
犯軒轅丁亥犯牽牛癸巳熒惑犯右執法八月己酉月
犯牽牛丁夘月犯太㣲占曰人君憂九月壬辰熒惑犯
軒轅十月戊申月犯畢占悉同上月犯箕占曰國有憂
甲寅月犯畢占同上乙夘填星犯太㣲留積七十餘日
占曰亡君之戒壬戌月犯太㣲占同上十一月月於太
㣲奄塡星占曰王者惡之十四年三月癸丑太白犯五
諸侯占同上四月壬申月犯塡星於張占曰天下有大
䘮五月庚子月犯太㣲占同上壬子有星孛于北斗魁
中占曰有聖人受命七月甲辰熒惑犯輿鬼占曰秦有
兵丁巳月犯東井占曰軍將死癸亥彗星出太㣲西柄
起上相星下芒漸長至十餘丈進歸北斗紫微中台占
曰彗出太微社稷亡天下易王入北斗紫㣲帝宮空一
曰天下得聖主八月甲子太白犯軒轅癸酉填星入太
微犯右執法因留太微中積二百餘日乃去占曰填星
守太微亡君之戒有徙王九月乙未太白入太微犯左
執法丁巳月入太微占曰大人憂十月癸巳熒惑入太
微犯西蕃上將仍從行至左掖門内留二十日乃逆行
元年二月五日出西蕃上將西三尺許又從還入太微
時填星在太㣲繞填星成鉤已其年四月二十七日丙
戌從端門出占曰熒惑與填星鉤已天下更紀甲申月
入太微占同上十一年正月髙祖討司馬休之魯宗之
等潰奔長安五月林邑宼交州交州刺史杜慧度距戰
于九眞大為所敗十三年七月髙祖伐羌十月前驅定
陜洛十三年三月索頭大衆縁河為宼髙祖討之奔退
其别帥托跋嵩交戰又大破之嵩衆殲焉進復攻闗八
月擒姚泓司兖秦雝悉平索頭兇懼十四年髙祖還彭
城受宋公十一月左僕射前將軍劉穆之卒眀年西虜
宼長安雝州刺史朱齡石諸軍陷沒官軍舎而東十二
月安帝崩母弟琅邪王踐阼是曰恭帝
晉恭帝元熈元年正月丙午三月壬寅月犯太㣲占悉
同上乙夘辰星犯軒轅六月庚辰太白犯太微七月月
犯嵗星己卯月犯太㣲太白晝見占悉同上自義熙元
年至是太白經天者九日有蝕從上始革代更王臣民
失君之象也是夜太白犯哭星十二月丁巳月太白俱
入羽林二年二月庚午填星犯太㣲占悉同上元年十
月髙祖受宋王二年六月晉帝遜位高祖入宮
　
　宋書卷二十五
　宋書卷二十五考證
天文志三太元二十年六月熒惑入天囤○(臣永祚/)按
　星圖無天囤星疑天囷之訛
十月辛亥月奄天闗○闗諸本俱作闕(臣永祚/)按星圖
　無天闕必闗字之訛今改正
庚申太白從行從右掖門入太㣲○(臣承蒼/)按上一從
　字本當作順沈約避梁武帝父名又改順為從後倣
　此
　
　
　
　
　
　
　
　宋書卷二十五考證
