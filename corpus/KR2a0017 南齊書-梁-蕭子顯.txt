#+TITLE: 南齊書-梁-蕭子顯
#+DATE: 2016-06-11 12:20:49
#+SOURCE: github.com/kanripo/KR2a0017 master 787dd9a7                
欽定四庫全書
　南齊書序
南齊書八紀十一志四十列傳合五十九篇梁蕭子顯
撰始江淹已為十志沈約又為齊紀而子顯自表武帝
别為此書臣等因校正其訛謬而叙其篇目曰將以是
非得失興壞理亂之故而為法戒則必得其所託而後
能傳扵乆此史之所以作也然而所託不得其人則或
失其意或亂其實或析理之不通或設辭之不善故雖
有殊功韙德非常之跡将闇而不章鬰而不發而檮杌
嵬瑣姦回凶慝之形可幸而掩也甞試論之古之所謂
良史者其眀必足以周萬事之理其道必足以適天下
之用其智必足以通難知之意其文必足以發難顯之
情然後其任可得而稱也何以知其然邪昔者唐虞有
神眀之性有㣲妙之徳使由之者不能知知之者不能
名以為治天下之本號令之所布法度之所設其言至
約其體至備以為治天下之具而為二典者推而眀之
所記者豈獨其跡邪并與其深㣲之意而傳之小大精
粗無不盡也夲末先後無不白也使誦其説者如出乎
其時求其指者如即乎其人是可不謂眀足以周萬事
之理道足以適天下之用智足以通難知之意文足以
發難顯之情者乎則方是之時豈特任政者皆天下之
士哉葢執簡操筆而隨者亦皆聖人之徒也兩漢以來
為史者去之逺矣司馬遷從五帝三王既没數千載之
後秦火之餘因散絶殘脫之經以及傳記百家之説區
區掇拾以集著其善惡之跡興廢之端又創己意以為
夲紀世家八書列傳之文斯亦可謂竒矣然而蔽害天
下之聖法是非顛倒而采摭謬亂者亦豈少哉是豈可
不謂眀不足以周萬事之理道不足以適天下之用智
不足以通難知之意文不足以發難顯之情者乎夫自
三代以後為史者如遷之文亦不可不謂雋偉拔出之
材非常之士也然顧以謂眀不足以周萬事之理道不
足以適天下之用智不足以通難知之意文不足以發
難顯之情者何哉葢聖賢之髙致遷固有不能純達其
情而見之於後者矣故不得而與之也遷之得失如此
况其他邪至扵宋齊梁陳後魏後周之書葢無以議為
也子顯之扵斯文喜自馳騁其更改破析刻彫藻繢之
變尤多而其文益下豈夫材固不可以强而有邪數世
之史既然故其事跡曖昧雖有隨世以就功名之君相
與合謀之臣未有赫然得傾動天下之耳目播天下之
口者也而一時偷奪傾危悖理反義之人亦幸而不暴
著扵世豈非所託不得其人故邪可不惜哉葢史者所
以眀夫治天下之道也故為之者亦必天下之材然後
其任可得而稱也豈可忽哉豈可忽哉臣恂臣寳臣臣
穆臣藻臣洙臣覺臣彦若臣鞏謹叙目錄昧死上
欽定四庫全書　　　　　史部一
　南齊書目録　　　　　　正史類
　　　梁　　蕭　　　子　　　顯　　　撰
　凡五十九卷
　　本紀八卷
　　志一十一卷
　　列傳四十卷
　南齊書卷一
　本紀第一
　　髙帝上(姓蕭氏諱道成/)
　南齊書卷二
　本紀第二
　　髙帝下
　南齊書卷三
　本紀第三
　　武帝(諱賾/)
　南齊書卷四
　本紀第四
　　鬱林王(諱昭業/)
　南齊書卷五
　本紀第五
　　海陵王(諱昭文/)
　南齊書卷六
　本紀第六
　　眀帝(諱鸞/)
　南齊書卷七
　本紀第七
　　東昏侯(諱寳卷/)
　南齊書卷八
　本紀第八
　　和帝(諱融/)
　南齊書卷九
　志第一
　　禮上
　南齊書卷十
　志第二
　　禮下
　南齊書卷十一
　志第三
　　樂
　南齊書卷十二
　志第四
　　天文上
　南齊書卷十三
　志第五
　　天文下
　南齊書卷十四
　志第六
　　州郡上
　南齊書卷十五
　志第七
　　州郡下
　南齊書卷十六
　志第八
　　百官
　南齊書卷十七
　志第九
　　輿服
　南齊書卷十八
　志第十
　　祥瑞
　南齊書卷十九
　志第十一
　　五行
　南齊書卷二十
　列傳第一
　　皇后
　　　宣孝陳皇后　　　　髙昭劉皇后
　　　武穆裴皇后　　　　文安王皇后
　　　鬱林王何妃　　　　海陵王王妃
　　　眀敬劉皇后　　　　東昏褚皇后
　　　和帝王皇后
　南齊書卷二十一
　列傳第二
　　　文恵太子
　南齊書卷二十二
　列傳第三
　　　豫章文獻王嶷
　南齊書卷二十三
　列傳第四
　　　褚淵(淵弟澄/徐嗣)　　　　王儉
　南齊書卷二十四
　列傳第五
　　　栁世隆　　　　　　張瓌
　南齊書卷二十五
　列傳第六
　　　垣崇祖　　　　　　張敬兒
　南齊書卷二十六
　列傳第七
　　　王敬則　　　　　　陳顯達
　南齊書卷二十七
　列傳第八
　　　劉懐珍　　　　　　李安民
　　　王𤣥載(弟𤣥邈/)
　南齊書卷二十八
　列傳第九
　　　崔祖思　　　　　　劉善眀
　　　蘇侃　　　　　　　垣榮祖
　南齊書卷二十九
　列傳第十
　　　呂安國(全景文/)　　　周山圖
　　　周盤龍　　　　　　王廣之
　南齊書卷三十
　列傳第十一
　　　薛淵　　　　　　　戴僧静
　　　栢康　　　　　　　焦度
　　　曺虎
　南齊書卷三十一
　列傳第十二
　　　江謐　　　　　　　荀伯玉
　南齊書卷三十二
　列傳第十三
　　　王琨　　　　　　　張岱
　　　褚炫　　　　　　　何戢
　　　王延之　　　　　　阮韜
　南齊書卷三十三
　列傳第十四
　　　王僧䖍　　　　　　張緒
　南齊書卷三十四
　列傳第十五
　　　虞玩之　　　　　　劉休
　　　沈沖　　　　　　　庾杲之
　　　王諶
　南齊書卷三十五
　列傳第十六
　　髙祖十二王
　　　臨川獻王映　　　　長沙威王晃
　　　武臨昭王曅　　　　安成恭王暠
　　　鄱陽王鏘　　　　　桂陽王鑠
　　　始興簡王鑑　　　　江夏王鋒
　　　南平王鋭　　　　　宜都王鏗
　　　晉熙王銶　　　　　河東王鉉
　南齊書卷三十六
　列傳第十七
　　　謝超宗　　　　　　劉詳
　南齊書卷三十七
　列傳第十八
　　　到撝　　　　　　　劉悛
　　　虞悰　　　　　　　胡諧之
　南齊書卷三十八
　列傳第十九
　　　蕭景先　　　　　　蕭赤斧(子頴胄/)
　南齊書卷三十九
　列傳第二十
　　　劉瓛(弟璡/)　　　　　陸澄
　南齊書卷四十
　列傳第二十一
　　武帝十七王
　　　竟陵文宣王子良(子昭胄/)
　　　廬陵王子卿　　　　魚復侯子響
　　　安陸王子敬　　　　晉安王子懋
　　　随郡王子隆　　　　建安王子真
　　　西陽王子眀　　　　南海王子罕
　　　巴陵王子倫　　　　邵陵王子貞
　　　臨賀王子岳　　　　西陽王子文
　　　衡陽王子峻　　　　南康王子琳
　　　湘東王子建　　　　南郡王子夏
　南齊書卷四十一
　列傳第二十二
　　　張融　　　　　　　周顒
　南齊書卷四十二
　列傳第二十三
　　　王晏　　　　　　　蕭諶
　　　蕭坦之　　　　　　江祏
　南齊書卷四十三
　列傳第二十四
　　　江斆　　　　　　　何昌㝢
　　　謝􁊞　　　　　　　王思逺
　南齊書卷四十四
　列傳第二十五
　　　徐孝嗣　　　　　　沈文季
　南齊書卷四十五
　列傳第二十六
　　宗室
　　　衡陽元王道度
　　　始安貞王道生(遙光/遥昌)　(遥欣/)
　　　安陸昭王緬
　南齊書卷四十六
　列傳第二十七
　　　王秀之　　　　　　王慈
　　　蔡約　　　　　　　陸慧曉(顧憲之/)
　　　蕭恵基
　南齊書卷四十七
　列傳第二十八
　　　王融　　　　　　　謝朓
　南齊書卷四十八
　列傳第二十九
　　　袁彖　　　　　　　孔稚珪
　　　劉繪
　南齊書卷四十九
　列傳第三十
　　　王奐(従弟繢/)　　　　張沖
　南齊書卷五十
　列傳第三十一
　　文二王
　　　巴陵王昭秀　　　　桂陽王昭粲
　　眀七王
　　　巴陵隐王寳義　　　江夏王寳𤣥
　　　廬陵王寳源　　　　鄱陽王寳寅
　　　邵陵王寳攸　　　　晉熙王寳嵩
　　　桂陽王寳貞
　南齊書卷五十一
　列傳第三十二
　　　裴叔業　　　　　　崔慧景
　　　張欣泰
　南齊書卷五十二
　列傳第三十三
　　文學
　　　丘靈鞠　　　　　　檀超
　　　卞彬　　　　　　　丘巨源
　　　王智深　　　　　　陸厥
　　　崔慰祖　　　　　　王逡之
　　　祖沖之　　　　　　賈淵
　南齊書卷五十三
　列傳第三十四
　　良政
　　　傅琰　　　　　　　虞愿
　　　劉懐慰　　　　　　裴昭眀
　　　沈憲　　　　　　　李珪之
　　　孔琇之
　南齊書卷五十四
　列傳第三十五
　　髙逸
　　　褚伯玉　　　　　　眀僧紹
　　　顧歡　　　　　　　臧榮緒
　　　何求　　　　　　　劉虯
　　　庾易　　　　　　　宗測
　　　杜京産　　　　　　沈驎士
　　　呉苞　　　　　　　徐伯珍
　南齊書卷五十五
　列傳第三十六
　　孝義
　　　崔懐慎　　　　　　公孫僧逺
　　　呉欣之　　　　　　韓係伯
　　　孫淡　　　　　　　華寳
　　　韓靈敏　　　　　　封延伯
　　　呉達之　　　　　　王文殊
　　　朱謙之　　　　　　蕭叡眀
　　　樂頤　　　　　　　江泌
　　　杜栖　　　　　　　陸綘
　南齊書卷五十六
　列傳第三十七
　　倖臣
　　　紀僧真　　　　　　劉係宗
　　　茹法亮　　　　　　呂文顯
　　　呂文度
　南齊書卷五十七
　列傳第三十八
　　　魏虜
　南齊書卷五十八
　列傳第三十九
　　　蠻　　　　　　　　東南夷
　南齊書卷五十九
　列傳第四十
　　　芮芮虜　　　　　　河南氐羌
　　　　(臣/)等謹案南齊書五十九卷梁蕭子顯撰子
　　　　顯事蹟附載梁書蕭子恪傳章俊卿山堂考
　　　　索引館閣書目云南齊書本六十卷今存五
　　　　十九卷亡其一劉知幾史通曽鞏叙録則皆
　　　　云八紀十一志四十列傳合為五十九卷不
　　　　言其有闕佚然梁書及南史子顯本傳實俱
　　　　作六十卷則館閣書目不為無據考南史載
　　　　子顯自序似是據其叙傳之詞又晁公武讀
　　　　書志載其進書表云天文事秘户口不知不
　　　　敢私載疑原書六十卷為子顯叙傳末附以
　　　　表與李延夀北史例同至唐已佚其叙傳而
　　　　其表至宋猶存今又併其表佚之故較本傳
　　　　闕一卷也又史通序例篇謂令升先覺逺述
　　　　邱明史例中興於是為盛沈宋之志序蕭齊
　　　　之序録雖以序為名其實例也子顯雖文傷
　　　　蹇躓而義甚優長為序例之美者今考此書
　　　　良政髙逸孝義倖臣諸傳皆有序而文學傳
　　　　獨無序殆亦宋以後所殘闕歟齊髙好用圖
　　　　讖梁武崇尚釋氏故子顯於髙帝紀卷一引
　　　　太乙九宫占祥瑞志附㑹緯書髙逸傳論推
　　　　闡禪理葢牽於時尚未能釐正又如髙帝紀
　　　　載王藴之撫刀袁粲之郊飲連綴瑣事殊乖
　　　　紀體至列傳尤為冗襍然如紀建元創業諸
　　　　事載沈攸之書於張敬兒傳述顔靈寳語於
　　　　王敬則傳直書無隠尚不失是非之公髙十
　　　　二王傳引陳思之表曹冏之論感懐宗國有
　　　　史家言外之意焉未嘗無可節取也自李延
　　　　夀之史盛行此書誦習者尠日就訛脱州郡
　　　　志及桂陽王傳中均有闕文無從補正其餘
　　　　字句舛誤如謝莊傳南史作詔徙越巂此書
　　　　作越州崔懐慎傳南史作臣子兩遂此書作
　　　　兩節者又不可勝乙今裒合諸本參核異同
　　　　正其灼然可知者其或無考則從闕疑之義
　　　　焉乾隆四十六年五月恭校上
　　　　　　　總纂官(臣/)紀昀(臣/)陸錫純(臣/)孫士毅
　　　　　　　總　校　官　(臣/)　陸　費　墀
欽定四庫全書
　南齊書卷一
　　梁　　　蕭　　　子　　　顯　　　撰
　本紀第一
　　髙帝上
太祖髙皇帝諱道成字紹伯姓蕭氏小諱鬭将漢相國
蕭何二十四世孫也何子鄼㝎侯延生侍中彪彪生公
府掾章章生皓皓生仰仰生御史大夫望之望之生光
禄大夫育育生御史中丞紹紹生光禄勲閎閎生濟陰
太守闡闡生呉郡太守永永生中山相苞苞生博士周
周生蛇丘長矯矯生州従事逵逵生孝㢘休休生廣陵
府丞豹豹生太中大夫裔裔生淮陰令整整生即丘令
儁儁生輔國𠫭軍樂子宋昇眀二年九月贈太常生皇
考蕭何居沛侍中彪免官居東海蘭陵縣中都鄊中都
里晉元康元年分東海為蘭陵郡中朝亂淮陰令整字
公齊過江居晉陵武進縣之東城里寓居江左者皆僑
置本土加以南名於是為南蘭陵人也皇考諱承之
字嗣伯少有大志才力過人宗人丹陽尹摹之北兗
州刺史源之竝見知重初為建威府𠫭軍義熙中蜀賊
譙縦初平皇考遷揚武将軍安固汶山二郡太守善扵
綏撫元嘉初徙為武烈将軍濟南太守七年右将軍到
彦之北伐大敗虜乗勝破青部諸郡國别帥安平公乙
旃眷冦濟南皇考率數百人拒戰退之虜衆大集皇考
使偃兵開城門衆諌曰賊衆我寡何輕敵之甚皇考曰
今日懸守窮城事已危急若復示弱必為所屠惟當見
强待之耳虜疑有伏兵遂引去青州刺史蕭思話欲委
鎮保險皇考固諌不従思話失據潰走眀年征南大将
軍檀道濟扵夀張轉戰班師滑臺䧟没兗州刺史竺靈
秀抵罪宋文帝以皇考有全城之功手書與都督長沙
王義欣曰承之理民直亦不在武幹後今擬為兗州刺
史檀征南詳之皇考與道濟無素故事遂寝遷輔國鎮
北中兵𠫭軍員外郎十年蕭思話為梁州刺史皇考為
其横野府司馬漢中太守氐帥楊難當冦漢川梁州刺
史甄法䕶棄城走思話至襄陽不進皇考輕軍前行攻
氐偽魏興太守薛健扵黄金山尅之黄金山張魯舊戍
南接漢川北枕驛道險固之極健既潰散皇考即據之
氐偽梁秦二州刺史趙温先據州城聞皇考至退據小
城薛健退屯下桃城立柴營皇考引軍與對壘相去二
里健與偽馮翊太守蒲旱子悉力出戰皇考大破之健
等閉營自守不敢出思話繼至賊乃稍退皇考進至峨
公山為左衛将軍沙州刺史呂平大衆所圍積日建武
将軍蕭汪之平西督䕶段虯䓁至表裏奮擊大破之難
當又遣息和領歩騎萬餘人夹漢水兩岸援趙温攻逼
皇考相拒四十餘日賊皆衣犀甲刀箭不能傷皇考命
軍中斷槊長數尺以大斧搥其後賊不能當乃焚營退
皇考追至南城衆軍自後而進連戰皆㨗梁州平詔曰
承之禀命先驅䝉險深入全軍屢剋奮其忠果可龍􁑂
将軍随府轉寧朔司馬太守如故入為太子屯騎校尉
文帝以平氐之勞青州缺将欲授用彭城王義康秉政
皇考不附乃轉為江夏王司徒中兵𠫭軍龍驤将軍南
泰山太守封晉興縣五䓁男邑三百四十戸遷右軍将
軍元嘉二十四年殂年六十四梁士民思之扵峨公山
立廟祭祀昇眀二年贈散騎常侍金紫光禄大夫太祖
以元嘉四年丁夘嵗生姿表英異龍顙鍾聲鱗文徧體
儒士雷次宗立學扵鷄籠山太祖年十三受業治禮及
左氏春秋十七年宋大将軍彭城王義康被黜鎮豫章
皇考領兵防守太祖舎業南行十九年竟陵蠻動文帝
遣太祖領偏軍討沔北蠻二十一年伐索虜至丘檻山
竝破走二十三年雍州刺史蕭思話鎮襄陽唘太祖自
随戍沔北討樊鄧諸山蠻破其聚落初為左軍中兵𠫭
軍二十七年索虜圍汝南戍主陳憲臺遣寧朔将軍臧
質安蠻司馬劉康祖救之文帝使太祖宣㫖授節度聞
虜主拓䟦燾向彭城質䓁囬軍救援至盱眙太祖與質
别軍主胡宗之䓁五軍歩騎數千人前驅燾已潛過淮
卒相遇扵莞山下合戰敗績縁淮奔退宗之䓁皆陷没
太祖還就質固守為虜所攻圍甚危急事寧還京師二
十九年領偏軍征仇池梁州西界舊有武興戍晉隆安
中没屬氐武興西北有蘭臯戍去仇池二百里太祖擊
二壘皆破之遂従谷口入關未至長安八十里梁州刺
史劉秀之遣司馬馬汪助太祖攻談堤城㧞之虜偽河
間公奔赱虜救兵至太祖軍力疲少又聞文帝崩乃燒
城還南鄭襲爵晉興縣五䓁男孝建初除江夏王大司
馬𠫭軍随府轉太宰遷員外郎直閣中書舍人西陵王
撫軍𠫭軍建康令新安王子鸞有盛寵簡選僚佐為北
軍中郎中兵㕘軍陳太后憂起為武烈将軍復為建康
令中兵如故景和世除後軍将軍值眀帝立為右軍将
軍時四方反叛㑹稽太守尋陽王子房及東諸郡皆起
兵眀帝加太祖輔國将軍率衆東討至晉陵與賊前鋒
将程桿孫曇瓘䓁戰一日破賊十二壘分軍定諸縣晉
陵太守袁摽棄城赱東境諸城相繼奔散徐州刺史薛
安都反彭城従子索兒冦淮陰山陽太守程天祚舉城
叛徐州刺史申令孫又降徴太祖討之時太祖平東賊
還又将南討出次新亭前軍已彂而素兒自睢陵渡淮
馬歩萬餘人撃殺臺軍主孫耿縦兵逼前軍張永營告
急眀帝聞賊渡遽追太祖往救之屯破釜索兒向鍾離
永遣寧朔将軍王寛據盱眙遏其歸路索兒擊破臺軍
主髙道慶赱之扵石鼈将西歸王寛與軍主任農夫先
據白鵠澗張永遣太祖馳督寛索兒東要撃太祖使不
得前太祖鼓行結陣直入寛壘索兒望見不敢彂經數
日索兒引軍頓石梁太祖追之至葛冢候騎還云賊至
太祖乃頓軍引管分兩馬軍夹營外以待之俄頃賊馬
歩奄至又推火車數道攻戰相持移日乃出輕兵攻賊
西使馬軍合撃其後賊衆大敗追奔獲其器仗進屯石
梁澗北索兒夜遣千人来斫營營中驚太祖卧不起宣
令左右案部不得動湏臾賊散太祖議欲扵石梁西南
髙地築壘通南道斷賊赱路索兒果来争之太祖率軍
擊破之賊馬自相踐藉死索兒赱向鍾離太祖追至黯
黮而還除驍騎将軍封西陽縣侯邑六百戸遷巴陵王
衛軍司馬随鎮會稽江州刺史晉安王子勛遣臨川内
史張淹自鄱陽嶠道入三呉臺軍主沈思仁與偽龍驤
将軍任皇鎮西𠫭軍劉越緒各據險相守眀帝遣太祖
領三千人討之時朝廷器甲皆充南討太祖軍容寡闕
乃編㯶皮為馬具装析竹為寄生夜舉火進軍賊望見
恐懼未戰而赱還除桂陽王征北司馬南東海太守行
南徐州事初眀帝遣張永沈攸之以衆喻降薛安都謂
太祖曰吾今因此北討卿意以為何如太祖對曰安都
才識不足狡猾有餘若長轡緩御則必遣子入朝今以
兵逼之彼将懼而為計恐非國之利也帝曰衆軍猛鋭
何往不剋卿每杖策幸勿多言安都見兵至果引索虜
永等敗扵彭城淮南孤弱以太祖為假冠軍将軍持節
都督北討前鋒諸軍事鎮淮隂泰始三年沈攸之呉喜
北敗扵睢口諸城戍大小悉奔歸虜遂進至淮北圍角
城戍主賈法度力弱不敵諸将勸太祖渡㟁救之太祖
不許遣軍主髙道慶将數百張弩浮艦淮中遥射城外
虜弩一彂數百箭俱去虜騎相引避之乃命進戰城圍
即解遷督南兗徐二州諸軍事南兗州刺史持節假冠
軍督北討如故五年進督兗青冀三州六年除黄門侍
郎領越騎校尉不拜復授冠軍将軍留夲任眀帝常嫌
太祖非人臣相而民間流言云蕭道成當為天子眀帝
愈以為疑遣冠軍将軍呉喜以三千人北使令喜留軍
破釜自持銀壺酒封賜太祖太祖戎衣出門迎即酌飲
之喜還帝意乃悦七年徴還京師部下勸勿就徵太祖
曰諸卿闇扵見事主上自誅諸弟為太子稚弱作萬嵗
後計何關佗族惟應速彂事緩必見疑今骨肉相害自
非靈長之運禍難将興方與卿等戮力耳拜散騎常侍
太子左衛率時世祖以功當别封贑縣太祖以一門二
封固辭不受詔許之食邑二百戸眀帝崩遺詔為右衛
将軍領衛尉加兵五百人與尚書令袁粲䕶軍褚淵領
軍劉勔共掌機事又别領東北選事尋解衛尉加侍中
領石頭戍軍事眀帝誅戮蕃戚江州刺史桂陽王休範
以人凡獲全及蒼梧王立更有窺伺覬望密與左右閹
人扵後堂習馳馬招聚士衆元徽二年五月舉兵扵尋
陽收略官民數日得士衆二萬人騎五百匹彂盆口悉
乗商旅船艦大雷戍主杜道欣鵲頭戍主劉諐期告變
朝廷惶駭太祖與䕶軍褚淵征北張永領軍劉勔僕射
劉秉逰撃将軍戴眀寳驍騎将軍阮佃夫右軍将軍王
道隆中書舍人孫千齡員外郎楊運長集中書省計議
莫有言者太祖曰昔上流謀逆皆因淹緩至扵覆敗休
範必逺懲前失輕兵急下乗我無備今應變之術不宜
念逺若偏師失律則大沮衆心宜頓新亭白下堅守宫
掖東府石頭以待賊千里孤軍後無委積求戰不得自
然瓦解我請頓新亭以當其鋒征北可以見甲守白下
中堂舊是置兵地領軍宜屯宣陽門為諸軍節度諸貴
安坐殿中右軍諸人不湏競出我自前驅破賊必矣因
索筆下議竝注同中書舎人孫千齡與休範有密契獨
曰宜依舊遣軍據梁山魯顯間右衛若不出白下則應
進頓南州太祖正色曰賊今已近梁山豈可得至新亭
既是兵衝所欲以死報國耳常日乃可屈曲相従今不
得也座起太祖顧謂劉勔曰領軍已同鄙議不可改易
乃單車白服出新亭加太祖使持節都督征討諸軍平
南将軍加鼓吹一部治新亭城壘未畢賊前軍已至太
祖方解衣髙卧以安衆心乃索白虎幡登西垣使寧朔
将軍髙道慶羽林監陳顯達貟外郎王敬則浮舸與賊
水戰自新林至赤㟁大破之燒其船艦死傷甚衆賊歩
上新林太祖馳使報劉勔急開大小桁撥淮中船舫悉
渡北㟁休範乗肩輿率衆至壘南上遣寧朔将軍黄回
馬軍主周盤龍将歩騎出壘對陣休範分兵攻壘東短
兵接戰自已至午衆皆失色太祖曰賊雖多而亂尋破
也楊運長領三齊射手七百人引强命中故賊不得逼
城未時張敬兒斬休範首太祖遣隊主陳靈寳送首還
臺靈寳路中遇賊軍埋首道側臺軍不見休範首愈疑
懼賊衆亦不知休範已死别率杜黒蠡急攻壘東司空
主簿蕭恵朗領數百人突入東門叫噪至堂下城上守門
兵披退太祖挺身上馬率數百人出戰賊皆推楯而前
相去數丈分兵横射太祖引滿将彂左右将戴仲緒舉
楯扞之箭應手飲羽傷百餘人賊死戰不能當乃却衆
軍復得保城與黒蠡拒戰自晡達眀旦矢石不息其夜
大雨鼓叫不復相聞将士積日不得寝食軍中馬夜驚
城内亂走太祖秉燭正坐厲聲呵止之如此者數四賊
帥丁文豪設伏破臺軍扵皁莢橋直至朱雀桁劉勔欲
開桁王道隆不従勔及道隆竝戰沒初勔髙尚其意託
造園宅名為東山頗忽世務太祖謂之曰将軍以顧命
之重任兼内外主上春秋未㡬諸王竝幼沖上流聲議
遐邇所聞此是将軍艱難之日而将軍深尚従容廢省
羽翼一朝事至雖悔何追勔竟不納賊進至杜姥宅車
騎典籖茅恬開東府納賊冠軍将軍沈懐眀扵石頭奔
散張永潰扵白下宫内傳新亭亦陷太后執蒼梧王手
泣曰天下敗矣太祖遣軍主陳顯達任農夫張敬兒周
盤龍等従石頭濟淮間道従承眀門入衛宫闕休範既
死典籖許公與詐稱休範在新亭士庶惶惑詣壘投名
者千數太祖随得輒燒之乃列兵登城北謂曰劉休範
父子先昨皆已即戮屍在南崗下身是蕭平南諸君善
見觀君等名皆已焚除勿有懼也臺分遣衆軍撃杜姥
宅宣陽門諸賊皆破平之太祖振旅凱入百姓縁道聚
觀曰全國家者此公也太祖與袁粲褚淵劉秉引咎解
軄不許遷散騎常侍中領軍都督南兗徐兗青冀五州
軍事鎮軍将軍南兗州刺史持節如故進爵為公増邑
二千戸太祖欲分其功請益粲等戸更日入直决事號
為四貴秦時有太后穰侯涇陽髙陵君稱為四貴至是
乃復有焉四年加太祖尚書左僕射夲官如故休範平
後蒼梧王漸行凶暴南徐州刺史建平王景素少有令
譽朝野歸心景素亦潛為自全之計布款誠扵太祖太
祖拒而不納七月羽林監袁祗奔景素便舉兵太祖出
屯𤣥武湖遣衆軍北討事平乃還太祖威名既重蒼梧
王深相猜忌㡬加大禍陳太妃罵之曰蕭道成有功扵
國今若害之後誰復為汝著力者乃止太祖密謀廢立
五年七月戊子帝微行出北湖常單馬先走羽儀禁衛
随後追之扵堤塘相蹈藉左右張互兒馬墜湖帝怒取
馬置光眀亭前自馳騎刺殺之因共屠割與左右作𦍑
胡伎為樂又扵蠻岡賭跳際夕乃還仁夀殿東阿氈屋
中寢語左右楊玉夫伺織女度報我時殺害無常人懐
危懼玉夫與其黨陳奉伯等二十五人同謀扵氈屋中
取千牛刀殺蒼梧王稱敕使廂下奏伎因将首出與王
敬則敬則送太祖太祖夜従承眀門乗常所騎赤馬入
殿内驚怖既知蒼梧王死咸稱萬嵗及太祖踐祚號此
馬為龍驤将軍世謂為龍驤赤眀日太祖戎服出殿庭
槐樹下召四貴集議太祖謂劉秉曰丹陽國家重戚今
日之事属有所歸秉讓不當太祖次讓袁粲粲又不受
太祖乃下議備法駕詣東城迎立順帝扵是長刀遮粲
秉等各失色而去甲午太祖移鎮東府與袁粲褚淵劉
秉各甲仗五十人入殿丙申進位侍中司空録尚書事
驃騎大将軍持節都督刺史如故封竟陵郡公邑五千
戸給油幢絡車班劍三十人太祖固辭上命即驃騎大
将軍開府儀同三司庚戍進督南徐州刺史封楊玉夫
等二十五人爵邑各有差十月戊辰又進督豫司二州
初荆州刺史沈攸之與太祖扵景和世同直殿省申以
歡好以長女義興公主妻攸之第三子元和攸之為郢
州值眀帝晚運隂有異圖自郢州遷為荆州聚斂兵力
将吏逃亡輒討質隣伍養馬至二千餘匹皆分賦戍邏
将士使耕田而食廩財悉充倉儲荆州作部嵗送數千
人仗攸之割留簿上供討四山蠻装治戰艦數百千艘
沈之靈溪裏錢帛器械巨積朝廷畏之髙道慶家在華
容假還過江陵道慶素便馬攸之與宴飲扵聽事前合
馬槊道慶槊中破攸之馬鞍攸之怒索刃槊道慶馳馬
而出還都説攸之反状請三千人襲之朝議慮其事難
濟太祖又保持不許太祖既廢立遣攸之子司従左長
史元琰賫蒼梧王諸虐害器物示之攸之未得即起兵
乃上表稱慶并與太祖書推功攸之有素書十數行常
韜在裲襠角云是眀帝與已約誓十二月遂舉兵其妾
崔氏許氏諌攸之曰官年已老那不為百口計攸之指
裲襠角示之稱太后令召已下都京師恐懼乙卯太祖
入居朝堂命諸将西討平西将軍黄回為都督前驅前
湘州刺史王藴太后兄子少有膽力以父揩名官不達
欲以将途自奮每撫刀曰龍淵太阿汝知我者叔父景
文誡之曰阿答汝滅我門戸藴曰答與童烏貴賤覺異
童烏景文子絢小字答藴小字也藴遭母喪罷任還至
巴陵停舟一月日與攸之密相交構時攸之未便舉兵
藴乃下達郢州世祖為郢州長史藴期世祖出弔因作
亂據郢城世祖知之不出藴還至東府前又期太祖出
太祖又不出弔再計不行外謀愈固司徒袁粲尚書令
劉秉見太祖威權稍盛慮不自安與藴及黄回等相結
舉事殿内宿衛主帥無不協同攸之反問初至太祖往
石頭與粲謀議粲稱疾不相見剋壬申夜起兵據石頭
劉秉恇怯晡時従丹陽郡載婦女入石頭朝廷不知也
其夜丹陽丞王遜告變秉従弟領軍韞及直閣将軍卜
伯興等嚴兵為内應太祖命王敬則扵宫内誅之遣諸
将攻石頭王藴将數百精手帶甲赴粲城門已閉官軍
又至乃散衆軍攻石頭斬粲劉秉赱雒檐湖藴逃鬭場
竝擒斬之粲位任雖重無經世之略踈放好酒歩屧白
揚郊野間道遇一士大夫便呼與酣飲眀日此人謂被
知顧到門求通粲曰昨飲酒無偶聊相要耳竟不與相
見嘗作五言詩云訪跡雖中宇循寄乃滄州盖其志也
劉秉少以宗室清謹見知孝武世秉弟遐坐通嫡母殷
氏養女殷舌中血出衆疑行毒害孝武使秉従弟祗諷
秉唘證其事秉曰行路之人尚不應爾今日迺可一門
同盡無容奉敕衆以此稱之故為眀帝所任蒼梧廢秉
出集議扵路逢弟韞韞開車迎問秉曰今日之事固當
歸兄邪秉曰吾等已讓領軍矣韞槌胸曰君肉中詎有
血粲典籤莫嗣祖知粲謀太祖召問嗣祖袁謀反何不
唘聞嗣祖曰事主義無二心雖死不敢泄也藴嬖人張
承伯蔵匿藴太祖竝赦而用之黄回頓新亭聞石頭鼓
噪率兵来赴之朱雀􁅉有戍軍受節度不聽夜過㑹石
頭已平因稱救援太祖知而不言撫之愈厚遣回西上
流涕告别太祖屯閱武堂馳結軍旅閏月辛丑詔假黄
鉞率大衆出屯新亭中興堂治嚴築壘教曰河南稱慈
諒由掩胔廣漢流仁實存殯朽近袤製兹營崇溝浚塹
古墟曩隧時有湮移深松茂草㦯致刋薙憑軒動懐巡
隍増愴宜竝為收改葬并設薄祀
二年正月沈攸之攻郢城不剋衆潰自經死傳首京邑
丙子太祖旋鎮東府二月癸未進太祖太尉増封三千
戸都督南徐南兗徐兗青冀司豫荆雍湘郢梁益廣越
十六州諸軍事太祖解驃騎辭都督不許乃表送黄鉞
三月己酉增班劍為四十人甲仗百人入殿丙子加羽
葆鼓吹餘竝如故􁅪夘太祖誅鎮北将軍黄回大眀泰
始以来相承奢侈百姓成俗太祖輔政罷御府省二尚
方諸飾玩至是又上表禁民間華偽雜物不得以金銀
為箔馬乗具不得金銀度不得織成繡裙道路不得著
錦履不得用紅色為幡盖衣服不得剪綵帛為雜花不
得以綾作雜服飾不得作鹿行錦及局脚檉柏床牙箱
籠雜物綵帛作屏鄣錦縁薦席不得私作器仗不得以
七寳飾樂器又諸雜漆物不得以金銀為花獸不得輒
鑄金銅為像皆湏墨敕凡十七條其中宫及諸王服用
雖依舊例亦請詳衷九月丙午進位假黄鉞都督中外
諸軍事太傅領揚州牧劍履上殿入朝不趨賛拜不名
置左右長史司馬従事中郎掾属各四人使持節太尉
驃騎大将軍録尚書南徐州刺史如故固辭詔遣敦勸
乃受黄鉞辭殊禮甲寅給三望車
三年正月乙巳太祖表蠲百姓逋負丙辰加前部羽葆
鼓吹丁巳命太傅府依舊辟召丁夘給太祖甲仗五百
人出入殿省甲午重申前命劍履上殿入朝不趨賛拜
不名三月甲辰詔進位相國總百揆封十郡為齊公備
九錫之禮加璽紱逺逰冠位在諸侯王上加相國緑綟
綏其驃騎大将軍揚州牧南徐州刺史如故太祖三讓
公卿敦勸固請乃受甲寅䇿相國齊公曰天地變通莫
大乎炎凉懸象著眀莫崇乎日月嚴冬播氣貞松之􁎎
自髙光景時昏若華之暎彌顯是故英睿當亂而不移
忠賢臨危而盡節自景和昏虐王綱弛紊太宗受命紹
開中興運属屯難四郊多壘蕭将軍震威華戎實資義
烈康國濟民扵是乎在朕以不造夙罹閔凶嗣君失徳
書契未紀威侮五行䖍劉九縣神厭靈繹海水羣飛彛
器已塵宗禋誰主綴旒之殆未足為譬豈直小宛興刺
黍離作歌而已㦲天賛皇宋實唘眀宰爰登寡昧纂承
大業鴻緒再維閎基重造髙勲至徳振古絶倫昔保衡
翼殷博陸匡漢方斯蔑如也今将授公典禮其敬聽朕
命乃者袁劉構禍實繁有徒子房不臣稱兵協亂跨蹈
五湖憑陵呉越浮祲虧辰沈氛晦景桴鼓振扵王畿鋒
鏑交乎天邑顧瞻宫掖将成茂草言念邦國剪為仇讎
當此之時人無固志公投袂殉難超然奮彂執金板而
先馳登寅車而戒路軍政端嚴卒乗輯睦麾鉞一臨凶
黨氷泮此則霸業之基勤王之始也安都背叛竊據徐
方敢率犬羊陵虐淮滸索兒愚悖同惡相濟天祚無象
背順歸逆北鄙黔黎奄墜塗炭均人廢職邉師告警公
受命宗祊精貫朝日擁節和門氣踰霄漢破釜之㨗斬
馘蔽野石梁之戰禽其渠帥保境全民江陽即序此又
公之功也張淹迷昧弗顧夲朝爰自南區志圖東夏潛
軍間入竊覬不虞扵時江服未夷皇途荐阻公忠誠慷
慨在險彌亮深識九變妙察五色以寡制衆所向風偃
朝廷無東顧之憂閩越有来蘓之慶此又公之功也匃
奴野心侵掠疆場前師失律王旅崩撓灑血成川伏尸
千里醜羯侜張勢振彭泗乗勝長驅窺覦京甸冠帶之
軌将湮被髪之容行及公奉辭伐罪戒旦晨征兵車始
交氛祲時蕩弔死撫傷𢎞宣皇澤俾我淮肥復沾盛化
此又公之功也自兹厥後獫狁孔熾封豕長蛇重窺上
國而世故相仍師出日老戰士無臨陣之心戎卒有懐
歸之思是以下邳精甲望風振恐角城髙壘指日淪陷
公眷言王事彂憤忘食躬擐甲胄視險若夷短兵纔接
巨猾鳥散分疆畫界開創青兗此又公之功也泰始之
末入𠫭禁旅任兼軍國事同顧命桂陽負衆輕問九鼎
裂冠毁冕㧞夲塞源入兵萬乗之國頓㦸象魏之下烈
火焚扵王城飛矢集乎君屋機變儵忽終古莫二羣后
憂惶元戎無主公按劍凝神則竒謀貫世秉旄指麾則
懦夫成勇曽不崇朝新亭獻㨗信宿之間宣陽厎定雲
霧廓清區宇康乂此又公之功也皇室多難舋起戚藩
邘晉應韓翻為讐敵建平失圖興兵内侮公又指授六
師義形乎色役未踰旬朱方寧晏此又公之功也蒼梧
肆虐諸夏麋沸淫刑以逞誰則無罪火炎崐岡玉石俱
焚黔首相悲朝不謀夕髙祖之業已淪大眀之軌誰嗣
公逺稽殷漢之義近遵魏晉之典猥以𦕈身入奉宗祏
七廟清謐九區反政此又公之功也袁粲無質劉秉擕
貳韜述相扇成此亂階醜圖潛構危機竊彂據有石頭
志犯應路公神謀内運霜鋒外舉妖沴載澄國塗悅穆
此又公之功也沈攸之苞禍嵗月滋彰蜂目豺聲阻兵
安忍哀彼荆漢獨為匪民乃眷西顧緬同異域而經綸
維始九伐未申長惡不悛遂逞凶逆驅合姦回勢過虓
虎朝野憂疑三軍沮氣公秉鉞出關凝威江甸正情與
曒日同亮眀略與秋雲競爽至義所感人百其心鼖鼔
一麾夏首寧謐雲梯未舉魯山剋定積年逋誅一朝顯
戮沮浦安流章臺順軌此又公之功也公有濟天下之
勲重之以眀哲道庇生民志匡宇宙戮力肆心劬勞王
室自東徂西靡有寧晏險阻艱難備嘗之矣若乃締構
宗稷之勤造物資始之澤雲布霧散光被六幽弼予一
人永清四海是以秬草騰芳扵郊園景星垂暉扵清漢
遐方款關而慕義荒服重譯而来庭往㦲邈乎無得而
名焉朕聞疇庸表徳前王盛典崇樹侯伯有國攸同所
以文命成功𤣥珪顯錫姬旦秉哲曲阜唘蕃㦯改玉以
𢎞風㦯胙土以宣化禮絶常班寵冠羣辟爰逮桓文車
服異數惟公勲業超扵先烈而褒賞闕扵舊章古今之
道何其爽歟静言欽歎良有缺然今進授相國以青州
之齊郡徐州之梁郡南徐州之蘭陵魯郡琅邪東海晉
陵義興揚州之呉郡㑹稽凡十郡封公為齊公錫兹𤣥
土苴以白茅定爾邦家用建冢社斯實尚父故藩世作
盟主紀綱侯甸率由舊則往者周召建國師保兼任毛
畢執珪入作卿士内外之寵同規在昔今命使持節兼
太尉侍中中書監司空衛将軍雩都縣開國侯淵授公
相國印綬齊公璽紱持節兼司空守尚書令僧䖍授齊
公茅土金虎符第一至第五左竹使符第一至第十左
相國位總百辟秩踰三事職以禮移號随事革其以相
國總百揆去録尚書之稱送所假節侍中貂蟬中外都
督太傅太尉印綬竟陵公印䇿其驃騎大将軍揚州牧
南徐州刺史如故又加公九錫其敬聽後命以公執禮
𢎞律儀刑區宇遐邇一體人無異業是用錫公大輅戎
輅各一𤣥牡二駟公崇修南畆所寳惟榖王府充實百
姓繁衍是用錫公衮冕之服赤舄副焉公居身以謙導
物以義鎔鈞庶品罔不和恱是用錫公軒縣之樂六佾
之儛公翼賛王猷聲教逺洽蠻夷竭歡回首内附是用
錫公朱戸以居公眀鍳人倫澄辨涇渭官方與能英乂
克舉是用錫公納陛以登公保佑皇朝厲身化下杜漸
防萌含生夤式是用錫公虎賁之士三百人公禦宄以
刑禦姦以徳君親無将将而必誅是用錫公鈇鉞各一
公鳳舉四維龍騫八表威靈所振異域同文是用錫公
彤弓一彤矢百玈弓十玈矢千公眀彂載懐肅恭禋祀
孝敬之重義感靈祗是用錫公秬鬯一卣珪瓉副焉齊
國置丞相以下一遵舊式往欽㦲其祗服朕命經緯乾
坤宏亮洪業茂昭爾大徳闡揚我髙祖之休命太祖三
讓公卿敦勸固請乃受之丁巳下令赦國内殊死以下
今月十五日昧爽以前一皆原赦鰥寡孤獨不能自存
者賜穀五斛府州所領亦同蕩然宋帝詔齊公十郡之
外随宜除用以齊國初建給錢五百萬布五千匹絹五
千匹四月癸酉詔進齊公爵為王以豫州之南梁陳郡
潁川陳留南兗州之盱眙山陽秦郡廣陵海陵南沛十
郡增封使持節司空衛将軍褚淵奉策綬璽紱金虎符
第一至第五左竹使符第一至第十左錫兹𤣥土苴白
茅改立王社相國揚州牧驃騎大将軍南徐州刺史如
故丙戍命齊王冕十有二旒建天子旌旗出警入蹕乗
金根車駕六馬備五時副車置旄頭雲䍐樂儛八佾設
鍾虡宫縣王世子為太子王女王孫爵命一如舊儀辛
夘宋帝禪位下詔曰惟徳動天玉衡所以載序窮神知
化億兆所以歸心用能經緯乾坤彌綸宇宙闡揚鴻烈
大庇生民晦往眀来積代同軌前王踵武世必由之宋
徳湮微昬毁相襲景和騁悖扵前元徽肆虐扵後三光
再霾七廟将墜璇極委馭含識知冺我文武之祚𦕈焉
如綴静惟此紊夕惕疚心相國齊王天誕叡聖河嶽炳
靈拯傾提危澄氛静亂匡濟艱難功均造物宏謀霜照
祕算雲回旌斾所臨一麾必㨗英風所拂無思不偃表
裏清夷遐邇寧謐既而光唘憲章𢎞宣禮教姦宄之類
覩隆威而隔情慕善之儔仰徽猷而増厲道邁扵重華
勲超乎文命蕩蕩乎無得而稱焉是以辮髮左衽之酋
款關請吏木衣卉服之長航海来庭豈惟肅慎獻楛越
裳薦翬而已㦲故四奥載宅六府克和川陸効珍禎祥
鱗集卿煙玉露旦夕揚藻嘉穟芝英晷刻呈茂革運斯
炳代終彌亮負扆握樞允歸眀哲固以獄訟去宋謳歌
適齊昔金政既淪水徳締構天之厯數皎焉攸徴朕雖
寡昧闇扵大道稽覽隆替為日已乆敢忘列代遺則人
神至碩乎便遜位别宫敬禪扵齊一依唐虞魏晉故事
是日宋帝遜扵東邸備羽儀乘畫輪車出東掖門問今
日何不奏鼓吹左右莫有答者壬辰䇿命齊王曰伊太
古初陳萬物紛綸開耀靈以鑑品物立元后以馭蒸人
若夫容成大庭之世宓羲五龍之辰靡得而詳焉自軒
黄以降墳索所紀略可言者莫崇乎堯舜披金繩而握
天鏡開玉匣而總地維徳之休眀宸居靈極期運有終
歸禪與能所以大唐遜位􁆯然興歌有虞揖讓卿雲發
采亮符命之攸臻坦至公以成務懐生載懌靈祗効祉
遺風餘烈光被無垠漢魏因循弗敢失墜爰逮晉氏亦
遵前儀惟我祖宗英叡勲格幽顯従天人而齊七政凝
至徳而撫四維末葉不造仍世多故日蝕星隕山淪川
竭惟王聖哲淵眀榮鏡㝢宙體望日之威資就雲之澤
臨下以簡御衆以寛仁育羣生義征不譓國塗荐阻𢎞
五慮而乂寧皇緒将湮秉六術以匡濟及至權臣内侮
蕃屏陵上兵革雲翔萬邦震駭裁之以武風綏之以文
化遐邇清夷表裏肅穆戢琱戈而事黼黻委旌門而恭
儒館聲化逺洎荒服無塵殊類同規華戎一揆是以五
光来儀扵軒庭九穂含芳扵郊牧象緯昭澈布新之符
已顯圖讖彪炳受終之義既彰靈祗乃眷兆民引領朕
聞至道深微惟人是𢎞天命無常惟徳是與所以仰鑒
𤣥情俯察羣望敬禪神器授帝位扵爾躬四海困窮天
禄永終於戱王其允執厥中儀刑前式以副率土之欣
望命司裘而謁蒼昊奏雲門而升圜丘時膺大禮永保
洪業豈不盛歟再命璽書曰皇帝敬問相國齊王大道
之行與三代之英朕雖闇昧而有志焉夫昬眀相襲晷
景之恒度春秋遞運時嵗之常序求諸天數猶且隆替
矧伊在人能無終謝是故勛華𢎞風扵上葉漢魏垂式
扵後昆昔我髙祖欽眀文思振民育徳皇靈眷命奄有
四海晩世多難姦宄實繁鼖鼔宵聞元戎旦警億兆夷
人唘䖏靡厝加以嗣君荒怠敷虐萬方神鼎将遷寳䇿
無主實賴英聖匡濟艱危惟王體天則地含𢎞光大眀
竝日月恵均雲雨國歩斯梗則稜威外發王猷不造則
淵謨内昭重構閩呉再寧淮濟静九江之洪波卷海沂
之氛沴放斥凶昧存我宗祀舊物惟新三光改照逮至
寵臣裂冠則裁以廟略荆漢反噬則震以雷霆麾斾所
臨風行草靡神算所指龍舉雲属諸夏廓清戎翟思韙
興文偃武闡揚洪烈眀保沖昧翺翔禮樂之塲撫柔黔
首咸躋仁夀之域自霜露所墜星辰所經正朔不通人
跡罕至者莫不踰山越海北面稱蕃款關重譯修其職
貢是以禎祥彂采左史載其竒𤣥象垂文保章審其度
鳳書表肆類之運龍圗顯班瑞之期重以珠衡日角神
姿特挺君人之義在事必彰書不云乎皇天無親惟徳
是輔民心無常惟恵之懐神祇之眷如彼蒼生之願如
此笙管變聲鍾石改調朕所以擁璇持衡傾佇眀哲昔
金徳既淪而傳祚扵我有宋厯數告終實在茲日亦以
水徳而傳扵齊式遵前典廣詢羣議王公卿士咸曰惟
宜今遣使持節兼太保侍中中書監司空衛将軍雩都
縣侯淵兼太尉守尚書令僧䖍奉皇帝璽綬受終之禮
一依唐虞故事王其允副幽眀時登元后寵綏八表以
酬昊天之休命太祖三辭宋帝王公以下固請兼太史
令将作匠陳文建奏符命曰六亢位也後漢自建武至
建安二十五年一百九十六年而禪魏魏自黄初至咸
熙二年四十六年而禪晉晉自太始至元熙二年一百
五十六年而禪宋宋自永初元年至昇眀三年凡六十
年咸以六終六受六亢位也驗往揆今若斯昭著敢以
職任備陳管穴伏碩順天時應符瑞二朝百辟又固請
尚書右僕射王儉奏被宋詔遜位臣等𠫭議宜剋日輿
駕受禪撰立儀注太祖乃許焉
史臣曰案太乙九宫占推漢髙五年太乙在四宫主人
與客俱得吉計先舉事者勝是嵗髙祖破楚晉元興二
年太乙在七宫太一為帝天目為輔佐迫脅太一是年
安帝為桓𤣥所逼出宫大将在一宫㕘相在三宫格太
一經言格者已立政事上下格之不利有為安居之世
不利舉動元興三年太乙在七宫宋武破桓𤣥元嘉元
年太乙在六宫不利有為徐傅廢營陽王七年太一在
八宫關囚惡嵗大小将皆不得立其年到彦之北伐初
勝後敗客主倶不利十八年太乙在二宫客主倶不利
是嵗氐楊難當冦梁益来年仇池破十九年大小将皆
見關不立凶其年裴方眀伐仇池剋百頃眀年失之泰
始元年太一在二宫為大小将奄撃之其年景和廢二
年太一在三宫不利先起主人勝其年晉安王子勛反
元徽二年太一在六宫先起敗是嵗桂陽王休範反竝
伏誅四年太一在七宫先起者客西北走其年建平王
景素敗昇眀元年太一在七宫不利為客安居之世舉
事為主人應彂為客袁粲沈攸之等反伏誅是嵗太一
在杜門臨八宫宋帝禪位不利為客安居之世舉事為
主人禪代之應也
　
　
　
　
　南齊書卷一
　南齊書卷一考證
髙帝夲紀上漢相國蕭何二十四世孫也○(臣宗萬/)按
　通鑑考異曰自相國何至皇考一十餘世皆有名及
　官位盖史官附㑹又按漢蕭望之傳不叙世譜此以
　為何後恐未確當然傳云望之東海蘭陵人即此可
　知帝之苗裔亦未必皆妄矣
闡生呉郡太守永○(臣承蒼/)按齊梁同祖梁夲紀作呉
　郡太守氷未知孰是
令喜留軍破釜自持銀壺酒封賜太祖太祖戎衣出門
　迎即酌飲之喜還帝意乃恱○(臣祖庚/)按宋略云道
　成懼弗肯飲喜語以情先為之酌扵是喜得罪而道
　成被徴通鑑従之考異曰南齊書欲成太祖之羙故
　云爾斯言信然
靈寳路中遇賊軍埋首道側○(臣祖庚/)按宋略云棄諸
　溝中宋書云棄首扵水三書互異通鑑従宋書
丁文豪設伏破臺軍扵皂莢橋直至朱雀桁○(臣祖庚/)
　按通鑑注云皂莢橋當在新亭之北朱雀桁即大航
　也以其在朱雀門外故名又云跨秦淮南北㟁以渡
　行人大路所由也桁與航同
車騎典籤○(臣祖庚/)按南史故事府州縣内論事皆籤
　前直叙所論之事後云謹籤日月下又云某官某籖
　故府州置典籤以領之夲五品吏宋初改為士職宋
　末多以㓜少皇子為藩鎮以左右親近領典籖權任
　遂重
又扵蠻岡賭跳○(臣祖庚/)按蠻岡南史同宋書作臺岡
　通鑑注云臺岡意即臺城之来岡賭跳者賭跳躑以
　髙為勝也
十二月遂舉兵乙夘太祖入居朝堂○(臣宗萬/)按宋順
　帝紀十二月攸之反丁夘齊王入守朝堂閏月癸巳
　攸之圍郢城宋略十二月沈攸之作亂丁夘蕭道成
　入屯朝堂閏月癸巳攸之師及郢州據此攸之舉兵
　在十二月是矣而太祖居朝堂則在丁夘與此互異
　至攻郢在閏月癸巳按宋厯閏十二月庚辰朔則癸
　巳乃閏月十四日也紀在二年正月誤矣
秉従弟領軍韞○韞諸夲皆作韜但秉弟無名韜為領
　軍者今従宋書南史改韞
往㦲邈乎無得而名焉○往南史作汪
　
　
　
　
　
　
　
　
　
　
　南齊書卷一考證
欽定四庫全書
　南齊書卷二
　　梁　　　蕭　　　子　　　顯　　　撰
　夲紀第二
　　髙帝下
建元元年夏四月甲午上即皇帝位扵南郊設壇紫燎
告天曰皇帝臣道成敢用𤣥牡昭告皇皇后帝宋帝陟
鑒乾序欽若眀命以命于道成夫肇自生民樹以司牧
所以闡極則天開元創物肆兹大道天下惟公命不扵
常昔在虞夏受終上代粤自漢魏揖讓中葉咸炳諸典
謨載在方冊水徳既微仍世多故寔賴道成匡拯之功
以𢎞濟扵厥艱大造顛墜再構區宇宣禮眀刑締仁緝
義晷緯凝象川岳表靈誕惟天人罔弗和㑹乃仰協歸
運景属與能用集大命扵茲辭徳匪嗣至扵累仍而羣
公卿士庶尹御事爰及黎獻至扵百戎僉曰皇天眷命
不可以固違人神無託不可以曠主畏天之威敢不祇
從鴻厯敬簡元辰䖍奉皇符升壇受禪告類上帝以永
答民衷式敷萬國惟眀靈是饗禮畢大駕還宫臨太極
前殿詔曰五徳更紹帝跡所以代昌三正迭隆王度所
以改耀世有質文時㦯因革其資元膺厯經道振民固
以異術同揆殊流共貫者矣朕以寡昧属值艱季推肆
勤之誠藉樂治之數賢能悉心士民致力用獲拯溺龕
暴一匡天下業未㕘古功殆侔昔宋氏以凌夷有徴厯
數攸及思𢎞樂推永鑒崇替爰集天禄扵朕躬惟志菲
薄辭弗獲昭遂欽従天人式繇景命祗月正扵文祖升
禋鬯扵上帝猥以寡徳光宅四海纂革代之蹤託王公
之上若渉淵水罔知所濟寳祚初唘洪慶惟新思俾利
澤宣被億兆可大赦天下改昇眀三年為建元元年賜
人爵二級文武進位二等鰥寡孤獨不能自存者穀人
五斛逋租宿債勿復收有犯鄉論清議贓汙淫盗一皆
蕩滌洗除先注與之更始長徒敕繋之囚特皆原遣亾
官失爵禁錮奪勞一依舊典封宋帝為汝隂王築宫丹
陽縣故治行宋正朔車旗服色一如故事上書不為表
荅表不稱詔降宋晉熙王燮為隂安公江夏王躋為沙
陽公随王翽為舞陰公新興王嵩為定襄公建安王禧
為荔浦公郡公主為縣君縣公主為鄊君詔曰繼世象
賢列代盛典疇庸嗣羙前載令圗宋氏通侯乃宜随運
省替但欽徳懐義尚表墳閭况功濟區夏道光民俗者
㦲降差之典宜遵往制南康縣公華容縣公可為侯萍
鄉縣侯可為伯減戸有差以繼劉穆之王𢎞何無忌後
以司空褚淵為司徒呉郡太守栁世隆為南豫州刺史
詔曰宸運肇創寳命維新宜𢎞慶宥廣敷蠲汰刼賊餘
口沒在臺府者悉原赦諸負舋流徙普聽還夲土以齊
國左衛将軍陳顯達為中䕶軍中領軍王敬則為南兖
州刺史左衛将軍李安民為中領軍戊戌以荆州刺史
嶷為尚書令驃騎大将軍開府儀同三司揚州刺史冠
軍将軍映為荆州刺史西中郎将晃為南徐州刺史冠
軍将軍垣崇祖為豫州刺史驃騎司馬崔文仲為徐州
刺史斷四方上慶禮己亥詔曰自廬井毁制農桑易業
鹽鐡妨民貨鬻傷治厯代成俗流蠧嵗滋援拯遺弊革
末反本使公不専利氓無失業二宫諸王悉不得營立
屯邸封略山湖太官池籞宫停稅入優量省置庚子詔
宋帝后藩王諸陵宜有守衛有司奏帝陵各置長一人
兵有差王陵五人妃嬪三人五月丙午進河南王吐谷
渾拾寅號驃騎大将軍詔曰宸運革命引爵改封宋氏
第秩雖宜省替其有預効屯夷宣力齊業者一仍夲封
無所減降有司奏留襄陽郡公張敬兒䓁六十二人除
廣興郡公沈曇亮等百二十二人改元嘉厯為建元厯
木徳盛夘終未以正月夘祖十二月未臘丁未詔曰設
募取将懸賞購士盖出權宜非曰恒制頃世艱險浸以
成俗且長逋逸開罪山湖是為黥刑不辱亡竄無咎自
今以後可斷衆募壬子詔封佐命文武功臣新除司徒
褚淵等三十一人進爵増戸各有差乙夘河南王吐谷
渾拾寅奉表貢獻丙辰詔遣大使分行四方遣兼散騎
常侍十二人巡行以交寧道逺不遣使己未汝隂王薨
追諡為宋順帝終禮依魏元晉恭帝故事辛酉陰安公
劉燮等伏誅追封諡上兄道度為衡陽元王道生為始
安貞王丙寅追尊皇考曰宣皇帝皇妣為孝皇后妃為
昭皇后六月辛未詔相國驃騎中軍三府職可依資勞
度二官若職限已盈所餘可賜滿壬申以㳺撃将軍周
山圗為兖州刺史乙亥詔曰宋末頻年戎冦兼災疾凋
損㦯枯骸不收毁櫬莫掩宜速宣下埋蔵營䘏若標題
猶存姓字可識可即運載致還夲鄊有司奏遣外監典
事四人周行離門外三十五里為限其餘班下州郡無
棺器標題者属所以臺錢供市庚辰七廟主備法駕即
于太廟詔諸将及客戮力艱難盡勤直衛其従還宫者
普賜位一階辛巳罷荆州刺史甲申立皇太子賾斷諸
州郡禮慶見刑入重者降一等并申前赦恩百日立皇
子嶷為豫章王映為臨川王晃為長沙王曅為武陵王
暠為安成王鏘為鄱陽王鑠為桂陽王鑑為廣陵王皇
孫長懋為南郡王乙酉葬宋順帝扵遂寧陵秋七月丁
未詔曰交趾比景獨隔書朔斯乃前運方季負海不朝
因迷遂往歸款莫由曲赦交州部内李叔獻一人即撫
南土文武詳才選用并遣大使宣揚朝恩以試守武平
太守行交州府事李叔獻為交州刺史丙辰以虜偽茄
盧鎮主陰平公楊廣香為沙州刺史丁巳詔南蘭陵桑
梓夲鄉長蠲租布武進王業所基復十年九月辛丑詔
二呉義興三郡遭水減今年田租乙巳以新除尚書令
驃騎将軍豫章王嶷為荆湘二州刺史平西将軍臨川
王映為揚州刺史丙午司空褚淵領尚書令戊申車駕
幸宣武堂宴㑹詔諸王公以下賦詩冬十月丙子立彭
城劉𦙍為汝陰王奉宋帝後己夘車駕殷祀太廟辛巳
詔曰朕嬰綴世務三十餘嵗險阻艱難備嘗之矣末路
屯夷戎車嵗駕誠藉時来之運實資士民之力宋元徽
二年以来諸従軍得官者未悉䝉禄可催速下訪随正
即給才堪餘任者訪洗量序若四州士庶夲鄉淪䧟簿
籍不存尋校無所可聽州郡保押従實除奏荒逺闕中
正者特許據軍簿奏除㦯戍扞邉役末由旋反聽扵同
軍各立五保所𨽻有司時為言列汝陰太妃王氏薨追
贈為宋恭皇后十一月庚子以太子左衛率蕭景先為
司州刺史辛亥立皇太子妃裴氏甲申封功臣驃騎長
史江謐等十人爵戸各有差
二年春正月戊戍朔大赦天下以司空尚書令褚淵為
司徒中軍将軍張敬兒為車騎将軍中領軍李安民為
領軍将軍中䕶軍陳顯達為䕶軍将軍辛丑車駕親祀
南郊癸夘詔索虜冦淮泗遣衆軍北伐内外纂嚴二月
丁夘虜冦夀陽豫州刺史垣崇祖破走之置巴州壬申
以三巴校尉眀慧昭為巴州刺史戊子以寧蠻校尉蕭
赤斧為雍州刺史南蠻長史崔慧景為梁南秦二州刺
史辛夘詔西境獻㨗解嚴癸巳遣大使巡慰淮肥徐豫
邉民尤貧遘難者刺史二千石量加賑䘏甲午詔江西
北民避難流徙者制遣還夲土蠲今年租税單貧及孤
老不能自存者即聽番籍郡縣押領三月丁酉以侍中
西昌侯鸞為郢州刺史戊戌以䕶軍将軍陳顯達為南
兖州刺史呉郡太守張岱為中䕶軍己亥車駕幸樂逰
苑宴王公以下賦詩辛丑以征虜将軍崔思祖為青冀
二州刺史夏四月丙寅進髙麗王樂浪公髙璉號驃騎
大将軍五月立六門都墻六月癸未詔昔嵗水旱曲赦
丹陽二呉義興四郡遭水尤劇之縣元年以前三調未
充虛列已畢官長局吏應共償備外詳所除宥秋七月
甲寅以輔國将軍盧紹之為青冀二州刺史戊午皇太
子妃裴氏薨閏月辛巳遣領軍将軍李安民行淮泗庚
寅索虜攻朐山青冀二州刺史盧紹之等破走之冬十
一月戊子以氐楊後起為秦州刺史十二月戊戌以司
空褚淵為司徒乙巳車駕幸中堂聽訟壬子以驃騎大
将軍豫章王嶷為司空揚州刺史前将軍臨川王映為
荆州刺史
三年春正月壬戍朔詔王公卿士薦讜言丙子以平北
将軍陳顯達為益州刺史貞陽公栁世隆為南兖州刺
史皇子鋒為江夏王領軍将軍李安民等破虜扵淮陽
夏四月以寧朔将軍沈景徳為廣州刺史六月壬子大
赦逋租宿債除減有差秋七月以冠軍将軍垣榮祖為
徐州刺史冬十月戊子以河南王世子吐谷渾易度侯
為西秦河二州刺史河南王
四年春正月壬戌詔曰夫膠庠之典彛倫攸先所以招
振才端唘彂性緒𢎞字黎氓納之軌義是故五禮之跡
可傳六樂之容不冺朕自膺厯受圖志闡經訓且有司
羣僚奏議咸集盖以戎車時警文教未宣思樂泮宫永
言多慨今關燧無虞時和嵗稔逺邇同風華夷慕義便
可式遵前准修建斆學精選儒官廣延國胄以江州刺
史王延之為右光禄大夫癸亥詔曰比嵗申威西北義
勇争先殞氣冦塲命盡王事戰亡蠲復雖有恒典主者
遵用每傷簡薄建元以来戰亡賞蠲租布二十年雜役
十年其不得收屍主軍保押亦同此例以後将軍長沙
王晃為䕶軍将軍中軍将軍南郡王長懋為南徐州刺
史冠軍将軍安成王暠為江州刺史二月乙未以冠軍
将軍桓康為青冀二州刺史上不豫庚辰詔原京師囚
繋有差元年以前逋責皆原除三月庚申召司徒褚淵
左僕射王儉詔曰吾夲布衣素族念不到此因藉時来
遂隆大業風道沾被升平可期遘疾彌留至扵大漸公
等奉太子如事吾柔逺能邇緝和内外當令太子敦穆
親戚委任賢才崇尚節儉𢎞宣簡恵則天下之理盡矣
死生有命夫復何言壬戌上崩扵臨光殿年五十六四
月庚寅上謚曰太祖髙皇帝奉梓宫扵東府前渚升龍
舟丙午窆武進泰安陵上少沈深有大量寛嚴清儉喜
怒無色博渉經史善属文工草𨽻書奕棋第二品雖經
綸夷險不廢素業従諌察謀以威重得衆即位後身不
御精細之物敕中書舎人桓景真曰主衣中似有玉介
導此制始自大眀末後泰始尤増其麗留此置主衣政
是興長疾源可即時打碎凡復有可異物皆宜随例也
後宫器物欄檻以銅為飾者皆改用鐵内殿施黄紗帳
宫人著紫皮履華盖除金花𤓰用鐵迴釘每曰使我治
天下十年當使黄金與土同價欲以身率天下移變風
俗上姓名骨體及期運厯數竝逺應圖讖數十百條歴
代所未有臣下撰録上抑而不宣盛矣
史臣曰孫卿有言聖人之有天下受之也非取之也漢
髙神武駿聖觀秦氏東逰盖是雅多大言非始自知天
命光武聞少公之論讖亦特一時之笑語魏武初起義
兵所期征西之墓晉宣不内迫曺爽豈有定覇浮橋宋
氏崛起匹夫兵由義立咸皆一世推雄卒開鼎祚宋氏
正位八君卜年五紀四絶長嫡三稱中興内難邉虞兵
革世動太祖基命之初武功潛用泰始開運大拯時艱
龍徳在田見猜雲雨之迹及蒼梧暴虐舋結朝野百姓
懔懔命懸朝夕權道既行兼濟天下元功振主利器難
以假人羣才戮力實懐尺寸之望豈其天厭水行固已
人希木徳歸功與能事極乎此雖至公扵四海而運實
時来無心扵黄屋而道随物變應而不為此皇齊所以
集大命也
賛曰於皇太祖有命自天同度宇宙合量山淵宋徳不
紹神器虛傳寧亂以武黜暴資賢庸彂西疆功興北翰
偏師獨克孤旅霆斷援斾東夏職司静亂指斧徐方時
惟伐叛抗威京輦坐清江漢文藝在躬芳塵淵塞用下
以才鎮民以徳端已雄睟君臨尊黙苞括四海大造家
國
　
　
　
　
　
　
　
　南齊書卷二
　南齊書卷二考證
髙帝夲紀下建元元年夏四月丙寅追尊皇考曰宣皇
　帝皇妣為孝皇后○(臣祖庚/)按通鑑同南史在甲午
二年正月以司空尚書令褚淵為司徒○(臣祖庚/)按十
　二月以司空褚淵為司徒其事複見其月互異又淵
　傳三年為司徒又固讓四年寢疾遜位改授司空據
　此則淵以三年為司徒四年為司空而紀又云四年
　八月癸夘司徒褚淵薨紀傳前後各不相顧
二月丁夘虜冦夀陽○(臣祖庚/)按通鑑作己酉攷異曰
　是月辛夘朔無丁夘
五月立六都門墻○(臣宗萬/)按通鑑云自晉以来建康
　宫之外城惟設竹籬而有六門會有彂白虎樽者命
　改立都墻又白虎樽即白獸樽晉書避唐諱故曰獸
　也
河南王世子吐谷渾易度侯○易度侯諸夲皆作度易
　侯今従氐𦍑傳改正
　
　
　
　
　
　
　
　
　
　
　
　
　
　
　
　南齊書卷二考證
欽定四庫全書
　南齊書卷三
　　梁　　　蕭　　　子　　　顯　　　撰
　夲紀第三
　　武帝
世祖武皇帝諱賾字宣逺太祖長子也小諱龍兒生扵
建康青溪宅其夜陳孝后劉昭后同夢龍據屋上故字
上焉初為尋陽國侍郎辟州西曺書佐出為贑令江州
刺史晉安王子勛反上不従命南康相沈肅之縶上扵
郡獄族人蕭欣祖門客桓康等破郡迎出上肅之率将
吏數百人追撃上與左右拒戰生獲肅之斬首百餘級
遂率部曲百餘人舉義兵始興相殷孚将萬兵赴子勛
扵尋陽㦯勸上擊之上以衆寡不敵避屯揭陽山中聚
衆至三千人子勛遣其将戴凱之為南康相及軍主張
宗之千餘人助之上引兵向郡撃凱之别軍主程超數
百人扵南康口又進撃宗之破斬之遂圍郡城凱之以
數千人固守上親率将士盡日攻之城陷凱之奔走殺
偽贑令陶沖之上即據郡城遣軍主張應期鄧恵真三
千人襲豫章子勛遣軍主談秀之等七千人與應期相
拒扵西昌築營壘交戰不能決聞上将自下秀之等退
散事平徴為尚書庫部郎征北中兵𠫭軍西陽縣子帶
南東莞太守越騎校尉正員郎劉韞撫軍長史襄陽太
守别封贑縣子邑三百戸固辭不受轉寧朔将軍廣興
相桂陽王休範反上遣軍襲尋陽至北嶠事平除晉熙
王安西諮議不拜復還郡轉司徒右長史黄門郎沈攸
之在荆椘宋朝密為之備元徽四年以上為晉熙王鎮
西長史江夏内史行郢州事順帝立徴晉熙王燮為撫
軍揚州刺史以上為左衛将軍輔燮俱下沈攸之事起
未得朝廷䖏分上以中流可以待敵即據盆口城為戰
守之備太祖聞之喜曰此真我子也上表求西討不許
乃遣偏軍援郢平西将軍黄回䓁皆受上節度加上冠
軍将軍持節昇眀二年事平轉散騎常侍都督江州豫
州之新蔡晉熙二郡軍事征虜将軍江州刺史持節如
故封聞喜縣侯邑二千戸其年徴侍中領軍将軍給鼓
吹一部府置佐史領石頭戍軍事尋又加持節督京畿
諸軍事三年轉散騎常侍尚書僕射中軍大将軍開府
儀同三司進爵為公持節都督領軍如故給班劍二十
人齊國建為齊公世子改加侍中南豫州刺史給油絡
車羽葆鼓吹増班劍為四十人以石頭為世子宫官置
二率以下坊省服章一如東宫進爵王太子太祖即位
為皇太子建元四年三月壬戌太祖崩上即位大赦征
鎮州郡令長軍屯營部各行喪三日不得擅離任都邑
城守防備幢隊一不得還乙丑稱先帝遺詔以司徒褚
淵録尚書事尚書左僕射王儉為尚書令車騎将軍張
敬兒為開府儀同三司詔曰喪禮雖有定制先旨每存
簡約内官可三日一還臨外官間一日還臨後有大喪
皆如之丁夘以右衛将軍呂安國為司州刺史庚午以
司空豫章王嶷為太尉癸酉詔曰城直之制厯代宜同
頃嵗逋弛遂以萬計雖在憲冝懲而原心可亮積年逋
城可悉原蕩自兹以後申眀舊科有違糾裁庚辰詔曰
比嵗未稔貧窮不少京師二岸多離其弊遣中書舎人
優量賑䘏夏四月丙午以輔國将軍張倪為兖州刺史
辛夘追尊穆妃為皇后五月乙丑以丹陽尹聞喜公子
良為南徐州刺史甲戌以新除左衛将軍垣崇祖為豫
州刺史癸未詔曰頃水雨頻降潮流荐滿二㟁居民多
所淹漬遣中書舍人與兩縣官長優量賑䘏六月甲申
立皇太子長懋詔申壬戍赦恩百日乙酉以鄱陽王鏘
為雍州刺史臨汝公子卿為郢州刺史甲午以寧朔将
軍臧靈智為越州刺史丙申立皇太子妃王氏進封聞
喜公子良為竟陵王臨汝公子卿為廬陵王應城公子
敬為安陸王江陵公子懋為晉安王枝江公子隆為随
郡王皇子子真為建安王皇孫昭業為南郡王戊戌詔
曰水潦為患星緯乖序京都囚繋可剋日訊決諸逺獄
委刺史以時察判建康秣陵二縣貧民加賑賜必令周
悉呉興義興遭水縣蠲除租調癸夘以司徒褚淵為司
空驃騎将軍秋七月庚申以衛尉蕭順之為豫州刺史
壬戌以冠軍将軍垣榮祖為青冀二州刺史八月癸夘
司徒褚淵薨九月丁巳以國哀故罷國子學己巳以前
軍将軍姜伯起為秦州刺史辛未以征南将軍王僧䖍
為左光禄大夫開府儀同三司尚書右僕射王奐為湘
州刺史冬十二月己丑詔曰縁淮戍将久䖏邉勞三元
行始宜沾恩慶可遣中書舍人宣㫖臨會後每嵗皆如
之庚子以太子左衛率戴僧静為徐州刺史
永明元年春正月辛亥車駕祀南郊大赦改元壬子詔
内外羣僚各舉朕違肆心規諌又詔王公卿士各舉所
知随方登叙詔曰經邦之寄寔資莅民守宰禄俸盖有
恒凖往以邉虞告警故㳂時損益今區㝢寧晏庶績咸
熙念勤簡能宜加優奨郡縣丞尉可還田秩太尉豫章
王嶷領太子太傅䕶軍将軍長沙王晃為南徐州刺史
鎮北将軍竟陵王子良為南兖州刺史庚申以侍中蕭
景先為中領軍壬戍立皇弟鋭為南平王鏗為宜都王
皇子子明為武昌王子罕為南海王甲子為築青溪舊
宫詔槊仗瞻履二月辛巳以征虜将軍楊炅為沙州刺
史辛丑以隴西公宕昌王梁彌機為河凉二州刺史東
羌王像舒彭為西凉州刺史三月癸丑詔曰宋徳将季
風軌陵遲列宰庶邦彌失其序遷謝遄速公私凋弊泰
運初基草昧惟始思述先範永隆治根莅民之職一以
小滿為限其有聲績剋舉厚加甄異理務無庸随時代
黜丙辰詔曰朕自丁荼毒奄便周忌瞻言負荷若墜淵
壑而逺圖尚蔽政刑未理星緯失序隂陽愆度思播先
澤兼酬天𤯝可申辛亥赦恩五十日以期訖為始京師
囚繋悉皆原宥三署軍徒優量降遣都邑鰥寡尤貧詳
加賑䘏戊寅詔四方見囚罪無輕重及刼賊餘口長徒
勑繋悉原赦逋負督贓建元四年三月以前皆特除夏
四月壬午詔曰魏矜袁紹恩洽丘墓晉亮兩王榮覃餘
裔二代𢎞義前載美談袁粲劉秉與先朝同奨宋室沈
攸之扵景和之世特有迺心雖末節不終而始誠可録
嵗月彌往宜特優降粲秉前年改葬塋兆未修材槨可
為經理令粗足周禮攸之及其諸子喪柩在西者可符
荆州送反舊墓在所為營𦵏事五月丁酉車騎将軍張
敬兒伏誅六月丙寅詔凡坐事應覆治者在建元四年
三月以前皆原宥秋七月戊戌新除左光禄大夫王僧
䖍加特進九月己夘以荆州刺史臨川王映為驃騎将
軍冠軍将軍廬陵王子卿為荆州刺史呉郡太守安陸
侯緬為郢州刺史
二年春正月乙亥以司州刺史呂安國為南兖州刺史
征北将軍竟陵王子良為䕶軍将軍兼司徒征北長史
劉悛為司州刺史丙子以右光禄大夫王延之為特進
三月乙亥以呉興太守張岱為南兖州刺史前将軍王
奐為江州刺史平北将軍呂安國為湘州刺史戊寅以
少府趙景翼為廣州刺史夏四月甲辰詔揚南徐南兖
徐兖五州統内諸獄并豫江三州府州見囚江州尋陽
新蔡兩郡繋獄竝部送還臺湏候克日斷枉直縁江逺
郡及諸州委刺史詳察訊己巳以寧朔将軍程法勤為
寧州刺史六月癸夘車駕幸中堂聽訟乙巳以安陸王
子敬為南兖州刺史戊申以黄門侍郎崔平仲為青冀
二州刺史秋七月癸未詔曰夫樂所自生先哲垂誥禮
不忘夲積代同風是以漢光遲回扵南陽魏文殷勤扵
譙國青溪宫體天含暉則地栖寳光定靈源允集符命
在昔期運初開經綸方逺繕築之勞我則未暇時流事
往永惟哽咽朕以寡薄嗣奉鴻基思存締構式表王跡
考星創制揆日興功子来告畢規摹昭備宜申釁落之
禮以暢感慰之懐可克日小會甲申立皇子子倫為巴
陵王八月丙午車駕幸舊宫小會設金石樂在位者賦
詩詔申京師獄及三署見徒量所降宥領宫職司詳賜
幣帛戊申車駕幸𤣥武湖講武甲子詔曰窆枯掩骼義
重前誥䘏老哀癃寔惟令典朕求思民瘼弗忘鑒寐聲
憓未敷物多乖所京師二縣或有久墳毁彂可随宜掩
埋遺骸未櫬竝加斂瘞疾病窮困不能自存者詳為條
格竝加沾賚冬十月丁巳以桂陽王鑠為南徐州刺史
十一月丁亥以始興王鏗為益州刺史
三年春正月丙辰以大司農劉楷為交州刺史安西諮
議𠫭軍崔慶緒為南梁秦二州刺史甲申以晉安王子
懋為南豫州刺史辛夘車駕祀南郊大赦都邑三百里
内罪應入重者降一䓁餘依赦制劾繋之身降遣有差
賑䘏二縣貧民又詔曰春秋國語云生民之有學斆猶
樹木之有枝葉果行育徳咸必由茲在昔開運光宅華
夏方𢎞典謨克隆教思命彼有司崇建庠塾甫就經始
仍離屯故仰瞻徽猷嵗月彌逺今遐邇一體車軌同文
宜髙選學官廣延冑子又詔守宰親民之要刺史案部
所先宜嚴課農桑相土揆時必窮地利若耕蠶殊衆足
厲浮惰者所在即便列奏其違方驕矜佚事妨農亦以
名聞将眀賞罰以勸勤怠校覈殿最嵗竟攷課以申黜
陟二月辛丑車駕祀北郊夏四月戊戌以新除右衞将
軍豫章王世子子響為豫州刺史輔國将軍桓敬為兖
州刺史五月乙未詔曰氓俗凋弊扵茲永久雖年穀時
登而歉乏比室凡單丁之身及煢獨而秩養養孤者竝
蠲今年田租是月省總眀觀六月庚戌進河南王易度
侯為車騎将軍秋七月辛丑詔丹陽所領及餘二百里
内見囚同集京師自此以外委州郡決斷甲戌左光禄
大夫開府儀同三司王僧䖍薨丁亥以驃騎中兵㕘軍
董仲舒為寧州刺史八月乙未車駕幸中堂聽訟丁巳
以行宕昌王梁彌頡為河涼二州刺史戊午以尚書令
王儉領太子少傅太子詹事蕭順之為領軍将軍冬十
月壬戌詔曰皇太子長懋講畢當釋奠王公以下可悉
往觀禮十一月乙丑以冠軍将軍王文仲為青冀二州
刺史十二月丁酉詔曰九榖之重八材為末是故潔粢
豐盛祝史無愧扵辭不籍千畆周宣所以貽諌昔期運
初唘庶政草昧三推之典我則未暇朕嗣奉鴻基思隆
先軌載耒躬親率由舊式可以開春彂嵗敬簡元辰鳴
青鸞扵東郊冕朱紘而莅事仰薦宗禋俯朂黔皁将使
囷庾内充遺秉外牣既富而教茲焉攸在是夏琅邪郡
旱百姓芟除枯苗至秋擢穎大熟
四年春正月甲子以南琅邪彭城二郡太守随郡王子
隆為江州刺史征虜長史張瓌為雍州刺史征虜将軍
薛淵為徐州刺史䕶軍将軍兼司徒竟陵王子良進號
車騎将軍富陽人唐㝢之反聚衆桐廬破富陽錢塘等
縣害東陽太守蕭崇之遣宿衞兵出討伏誅丁酉冠軍
将軍馬軍主陳天福坐討唐㝢之燒掠百姓棄市辛夘
車駕幸中堂䇿秀才閏月癸巳立皇子子貞為邵陵王
皇孫昭文為臨汝公丁未以武都王楊集始為北秦州
刺史辛亥車駕籍田詔曰夫耕籍所以表敬親載所以
率民朕景行前規躬執良耜千畛咸事六稔可期教義
克宣誠感兼暢重以天符靈貺嵗月鱗萃寳鼎開玉匣
之祥嘉禾彂同穂之頴甘露凝暉扵坰牧神爵騫翥扵
蘭囿斯乃宗稷之慶豈寡薄所臻思俾休和覃茲黔皁
見刑罪殊死以下悉原宥諸逋負在三年以前尤窮弊
者一皆蠲除孝悌力田詳授爵位孤老貧窮賜榖十石
凡欲附農而糧種闕乏者竝加給貸務在優厚癸丑以
始興内史劉勑為廣州刺史甲寅以籍田禮畢車駕幸
閱武堂勞酒小會詔賜王公以下在位者帛有差戊午
車駕幸宣武堂講武詔曰今親閱六師少長有禮領馭
羣帥可量班賜二月己未立皇弟銶為晉熙王鉉為河
東王庚寅以光禄大夫王𤣥載為兖州刺史三月辛亥
國子講孝經車駕幸學賜國子祭酒博士助教絹各有
差夏四月丁亥以尚書左僕射栁世隆為湘州刺史臨
沂縣麥不登刈為馬芻至夏更苗秀五月癸巳詔楊南
徐二州今年戸租三分二取見布一分取錢来嵗以後
逺近諸州輸錢䖏竝減布直匹准四百依舊折半以為
永制丙午以呉興太守西昌侯鸞為中領軍秋八月辛
酉以鎮南長史蕭恵休為廣州刺史九月甲寅以征虜
将軍王廣之為徐州刺史冬十二月乙亥以東中郎司
馬崔慧景為司州刺史
五年春正月戊子以太尉豫章王嶷為大司馬車騎将
軍竟陵王子良為司徒驃騎将軍臨川王映衞将軍王
儉中軍将軍王敬則竝夲號開府儀同三司都官尚書
沈文季為郢州刺史左将軍安陸王子敬為荆州刺史
征虜将軍晉安王子懋為南兖州刺史輔國将軍建安
王子真為南豫州刺史辛夘詔曰朕昧爽丕顯思康民
瘼雖年榖亟登而饑饉代有今履端肇運陽和告始宜
協時休覃茲黎庶諸孤老貧病竝賜糧餼遣使親賦每
存均普雍司二州蠻虜屢動丁酉遣丹陽尹蕭景先出
平陽䕶軍将軍陳顯達出宛葉二月戊子車駕幸芳林
園禊宴丁未以䕶軍将軍陳顯達為雍州刺史夏四月
車駕殷祀太廟詔繫囚見徒四嵗刑以下悉原遣五年
減為三嵗京邑罪身應入重降一等六月辛酉詔曰比
霖雨過度水潦洊溢京師居民多離其弊遣中書舎人
二縣官長随宜賑賜秋七月戊申詔丹陽属縣建元四
年以来至永眀三年所逋田租殊為不少京甸之内宜
加優貸其非中貲者可悉原停八月乙亥詔今夏雨水
呉興義興二郡田農多傷詳蠲租調九月己丑詔曰九
日出商飈館登髙宴羣臣辛夘車駕幸商飈館館上所
立在孫陵崗世呼為九日臺者也丙午詔曰善為國者
使民無傷而農益勸是以十一而稅周道克隆開建常
平漢載惟穆岱畎絲枲浮汶来貢杞梓皮革必縁椘往
自水徳将謝喪亂彌多師旅嵗興饑饉代有貧室盡扵
課調泉貝傾扵絶域軍國器用動資四表不因厥産咸
用九賦雖有交貿之名而無潤私之實民咨塗炭實此
之由昔在開運星紀未周餘弊尚重農桒不殷扵曩日
粟帛輕賤扵當年工商罕兼金之儲匹夫多饑寒之患
良由圜法久廢上弊稍寡所謂民失其資能無匱乎凡
下貧之家可蠲三調二年京師及四方出錢億萬糴米
榖絲緜之属其和價以優黔首逺邦嘗市雜物非土俗
所産者皆悉停之必是嵗賦攸宜都邑所乏可見直和
市勿使逋刻冬十月甲申以中領軍西昌侯鸞為豫州
刺史侍中安陸侯緬為中領軍初起新林苑
六年春正月壬午以祠部尚書安成王暠為南徐州刺
史詔二百里内獄同集京師克日聽覽自此以外委州
郡訊察三署徒𨽻詳所原釋三月己亥以豫章王世子
子響為巴東王癸夘以光禄大夫周盤龍為行兖州刺
史五月甲午以宕昌王梁彌承為河涼二州刺史六月
甲寅以散騎常侍沈景徳為徐州刺史丙子以始興太
守房法乘為交州刺史秋七月乙巳都官尚書呂安國
為領軍将軍八月乙夘詔呉興義興水潦被水之鄉賜
痼疾篤癃口二斛老疾一斛小口五斗九月壬寅車駕
幸琅邪城講武習水歩軍冬十月庚申立冬初臨太極
殿讀時令辛酉以祠部尚書武陵王曅為江州刺史閏
月乙夘詔曰北兖北徐豫司青冀八州邉接疆場民多
懸罄原永眀以前所逋租調辛夘以尚書僕射王奐為
領軍将軍十一月乙夘以羽林監費延宗為越州刺史
庚申以後将軍晉安王子懋為湘州刺史西陽王子眀
為南兖州刺史
七年春正月丙午以中軍将軍王敬則為豫州刺史中
軍将軍陰智伯為梁南秦二州刺史戊申詔曰雍州頻
嵗戎役兼水旱為弊原四年以前逋租辛亥車駕祀南
郊大赦京邑貧民普加賑賜又詔曰春頒秋斂萬邦所
以惟懐柔逺能邇兆民所以允殖鄭渾宰邑因姓立名
王濬剖符戸口殷盛今産子不育雖炳常禁比聞所在
猶或有之誠復禮以貧殺抑亦情由俗淡宜節以嚴威
敦以恵澤主者尋舊制詳量附定蠲䘏之宜務存優厚
壬戌驃騎将軍開府儀同三司臨川王映薨戊辰詔曰
諸大夫年秩隆重禄力殊薄豈所謂下車惟舊趨橋敬
老可増俸詳給見役二月丙子以左衛将軍巴東王子
響為中䕶軍己丑詔曰宣尼誕敷文徳峻極自天彂輝
七代陶鈞萬品英風獨舉素王誰匹功隠扵當年道深
扵日月感麟厭世緬邈千祀川竭谷虚丘夷淵塞非但
洙泗湮淪至乃饗嘗乏主前王敬仰崇修寢廟嵗月亟
流鞠為茂草今學斆興立實禀洪規撫事懐人彌増欽
属可改築宗祊務在爽塏量給祭秩禮同諸侯奉聖之
爵以時紹繼壬寅以丹陽尹王晏為江州刺史癸夘以
巴陵王子倫為豫州刺史三月丁未以太子右衛率王
𤣥邈為兖州刺史庚戌以中䕶軍巴東王子響為江州
刺史中書令随郡王子隆為中䕶軍甲寅立皇子子岳
為臨賀王子峻為廣漢王子琳為宣城王子珉為義安
王夏四月戊寅詔曰婚禮下達人倫攸始周官設媒氏
之職國風興及時之詠四爵内陳義不期侈三鼎外列
事豈存奢晚俗浮麗歴茲永久毎思懲革而民未知禁
乃聞同牢之費華泰尤甚膳羞方丈有過王侯富者扇
其驕風貧者恥躬不逮㦯以供帳未具動致推遷年不
再来盛時忽往宜為節文頒之士庶竝可擬則公朝方
樏供設合巹之禮無虧寧儉之義斯在如故有違繩之
以法五月乙巳尚書令衛将軍開府儀同三司王儉薨
甲子以新除尚書左僕射栁世隆為尚書令六月丁亥
車駕幸琅邪秋八月庚子以左衛将軍建安王子真為
中䕶軍冬十月己丑詔曰三季澆浮舊章陵替吉凶奢
靡動違矩則㦯裂錦繡以競車服之飾塗金鏤石以窮
塋域之麗至班白不婚露棺累葉茍相姱衒㒺顧大典
可眀為條制嚴勒所在悉使畫一如復違犯依事糾奏
十二月己亥以中䕶軍建安王子真為郢州刺史江州
刺史巴東王子響為荆州刺史前安西司馬垣榮祖為
兖州刺史
八年春正月庚子征西大将軍王敬則進號驃騎大将
軍左将軍沈文季為領軍将軍丹陽尹鄱陽王鏘為江
州刺史詔放遣隔城虜俘聽還本土壬辰零陵王司馬
藥師薨夏四月戊辰詔公卿已下各舉所知随才授職
進得其人受登賢之賞薦非其才獲濫舉之罰秋七月
辛丑以會稽太守安陸侯緬為雍州刺史癸夘詔曰陰
陽舛和緯象愆度儲𦙍嬰患淹歴旬晷思仰祗天戒俯
紓民瘼可大赦天下癸亥詔司雍二州比嵗不稔雍州
八年以前司州七年以前逋租悉原汝南一郡復限更
申五年八月丙寅詔京邑霖雨既過居民汎濫遣中書
舎人二縣官長賑䘏乙酉以行河南王世子休留代為
秦河二州刺史壬辰以左衛将軍随郡王子隆為荆州
刺史巴東王子響有罪遣丹陽尹蕭順之率軍討之子
響伏誅冬十月丁丑詔呉興水淹過度開所在倉賑賜
癸巳原建元以前逋租十一月乙夘以建武将軍伏登
之為交州刺史十二月乙丑以振威将軍陳僧授為越
州刺史戊寅詔尚書丞郎職事繁劇䘏俸未優可量增
賜禄己夘皇子子建為湘東王癸巳以監青冀二州軍
行刺史事張沖為青冀二州刺史
九年春正月甲午以侍中江夏王鋒為南徐州刺史冠
軍将軍劉悛為益州刺史辛丑車駕祀南郊詔京師見
囚繋詳量原遣三月乙夘以南中郎司馬劉楷為司州
刺史辛丑以太子左衛率劉纉為廣州刺史夏四月乙
亥有司奏舊格一年两過行陵三月十五日曺郎以下
小行九月十五日司空以下大行今長停小行惟二州
一大行詔曰可六月甲戌以尚書左僕射王奐為雍州
刺史秋九月戊辰車駕幸琅邪城講武觀者傾都普頒
酒肉
十年春正月戊午詔諸責負衆逋七年以前悉原除髙
貲不在例孤老六疾人穀五斛内外有務衆官増禄俸
以左民尚書南平王鋭為湘州刺史司徒竟陵王子良
領尚書令右衛将軍王𤣥邈為北徐州刺史中軍将軍
廬陵王子卿進號車騎将軍北中郎将南海王子罕為
兖州刺史輔國将軍臨汝公昭文為南豫州刺史冠軍
将軍王文和為北兖州刺史二月壬寅鎮軍将軍陳顯
達領中領軍夏四月辛丑大司馬豫章王嶷薨五月己
巳司徒竟陵王子良為揚州刺史秋八月丙申以新城
太守郭安眀為寧州刺史冬十月乙丑車駕幸𤣥武湖
講武甲午車駕殷祀太廟十一月戊午詔曰頃者霖雨
樵糧稍貴京邑居民多離其弊遣中書舎人二縣官長
賑賜
十一年春正月癸丑詔京師見繋囚詳所原遣以驃騎
大将軍王敬則為司空江州刺史鄱陽王鏘為領軍将
軍鎮軍大将軍陳顯達為江州刺史右衛将軍崔慧景
為豫州刺史丙子皇太子長懋薨二月壬午以車騎将
軍廬陵王子卿為驃騎将軍南豫州刺史撫軍将軍安
陸王子敬進號車騎将軍己丑輔國将軍曺虎為梁南
秦二州刺史癸夘以新除中書監晉安王子懋為雍州
刺史丙午以冠軍将軍王文和為益州刺史三月乙亥
雍州刺史王奐伏誅夏四月壬午詔東宫文武臣僚可
悉度為太孫官屬甲午立皇太孫昭業太孫妃何氏詔
賜天下為父後者爵一級孝子順孫義夫節婦粟帛各
有差癸夘以驍騎将軍劉靈哲為兖州刺史五月戊辰
詔曰水旱成災榖稼傷弊凡三調衆逋可同申至秋登
京師二縣朱方姑熟可權斷酒庚午以輔國将軍蕭恵
休為徐州刺史丙子以左民尚書宜都王鏗為南豫州
刺史六月壬午詔霖雨既過遣中書舎人二縣官長賑
賜京邑居民秋七月丁巳詔曰頃風水為灾二岸居民
多離其患加以貧病六疾孤老稚弱彌足矜念遣中書
舎人履行沾䘏又詔曰水旱為災實傷農稼江淮之間
倉廪既虚遂草竊充斥互相侵奪依阻山湖成此逋逃
曲赦南兖兖豫司徐五州南豫州之歴陽譙臨江廬江
四郡三調衆逋宿債竝同原除其縁淮及青冀新附僑
民復除已訖更申五年是月上不豫徙御延昌殿乗輿
始登階而殿屋鳴咤上惡之虜侵邉戊辰遣江州刺史
陳顯達鎮雍州樊城上慮朝野憂惶乃力疾召樂府奏
正聲伎戊寅大漸詔曰始終大期賢聖不免吾行年六
十亦復何恨但皇業艱難萬㡬事重不能無遺慮耳太
孫進徳日茂社稷有寄子良善相毗輔思𢎞治道内外
衆事無大小悉與鸞𠫭懐共下意尚書是職務根本
悉委王晏徐孝嗣軍旅捍邉之略委王敬則陳顯達王
廣之王𤣥邈沈文季張瓌薛淵䓁百辟庶僚各奉爾職
謹事太孫勿有懈怠知復何言又詔曰我識滅之後身
上著夏衣畫天衣純烏犀導應諸器服悉不得用寳物
及織成等惟装複裌衣各一通常所服身刀長短二口
鐵環者随我入梓宫祭敬之典夲在因心東隣殺牛不
如西家禴祭我靈上慎勿以牲為祭惟設餅茶飲干飯
酒脯而已天下貴賤咸同此制未山陵前朔望設菜食
陵墓萬世所宅意常恨休安陵未稱今可用東三䖏地
最東邉以葬我名為景安陵喪禮每存省約不須煩民
百官停六時入臨朔望祖日可依舊諸主六宫竝不須
従山陵内殿鳳華夀昌耀靈三䖏是吾所改制夫貴有
天下富兼四海宴處寢息不容乃陋謂此為奢儉之中
慎勿壊去顯陽殿王像諸佛及供養具如别牒可盡心
禮拜供養之應有功徳事可專在中自今公私皆不得
出家為道及起立塔寺以宅為精舍竝嚴斷之惟年六
十必有道心聽朝賢選序已有别詔諸小小賜乞及閣
内處分亦有别牒内外禁衛勞舊主帥左右悉付蕭諶
優量驅使之勿負吾遺意也是日上崩年五十四上剛
毅有斷為治總大體以富國為先頗不喜逰宴雕綺之
事言常恨之未能頓遣臨崩又詔凡諸逰費宜従休息
自今逺近薦獻務存節儉不得出界營求相髙奢麗金
粟繒纊弊民已多珠玉玩好傷工尤重嚴加禁絶不得
有違准繩九月丙寅葬景安陵
史臣曰世祖南面嗣業功參寳命雖為繼體事實艱難
御衮垂旒深存政典文武授任不革舊章眀罰厚恩皆
由上出義兼長逺莫不蕭然外表無塵内朝多豫機事
平理職貢有恒府蔵内充民鮮勞役宫室苑囿未足以
傷財安樂延年衆庶所同幸若夫割愛懐抱同彼甸人
太祖羣昭位後諸穆昔漢武留情晚悟追恨戾園魏文
侯克中山不以封弟英賢心迹臣所未詳也
賛曰武帝丕顯徽號止戈韶嶺歇祲彭𣲖澄波威承景
厯肅御金科北懐戎款南獻夷歌市朝晏逸中外寧和
　
　
　
　
　
　
　
　
　
　
　
　
　
　
　
　南齊書卷三
　南齊書卷三考證
武帝夲紀生獲肅之斬首百餘級遂率部曲百餘人舉
　義兵○(臣祖庚/)按宋書鄧琬傳云世子與南康相沈
　用之等據郡起義宋略亦云沈肅之以郡招起義据
　此則帝與肅之同起義矣與紀互異又按通鑑考異
　曰賾始自獄中刼出琬所署南康相不容便與之同
　則宋書誤也
三年八月丁巳以行宕昌王梁彌頡為河涼二州刺史
　○(臣祖庚/)按魏書三年七月魏遣使拜宕昌王梁彌
　機兄子彌承為宕昌王與此互異
六年十月初臨太極殿讀時令○(臣宗萬/)按漢儀太史
　每嵗上其年厯先立春立夏大暑立秋立冬常讀五
　時令皇帝所服各随五時之色帝升御座尚書令以
　下就席位尚書三公郎以令署按上奏以入就席伏
　讀訖賜酒一巵据此武帝是舉盖遵古制前此未行
　故曰初臨也
　
　
　
　
　
　
　
　
　
　
　
　
　
　
　
　南齊書卷三考證
欽定四庫全書
　南齊書卷四
　　梁　　　蕭　　　子　　　顯　　　撰
　本紀第四
　　鬱林王
鬱林王昭業字元尚文恵太子長子也小名法身世祖
即位封南郡王二千戸永眀五年十一月戊子冠扵東
宫崇政殿其日小會賜王公以下帛各有差給昭業扶
二人七年有司奏給班劍二十人鼓吹一部髙選友學
十一年給皁輪三望車詔髙選國官文恵太子薨立昭
業為皇太孫居東宫世祖崩太孫即位八月壬午詔稱
先帝遺詔以䕶軍将軍武陵王曄為衛将軍征南大将
軍陳顯達即夲號竝開府儀同三司尚書左僕射西昌
侯鸞為尚書令太孫詹事沈文季為䕶軍将軍癸未以
司徒竟陵王子良為太傅詔曰朕以寡薄嗣膺寳政對
越靈命欽若前圖思所以敬守成規拱揖羣后哀荒在
日有懵大猷宜育徳振民光昭睿範凡逋三調及衆債
在今年七月三十日前悉同蠲除其備償封籍貨鬻未
售亦皆還主御府諸署池田邸冶興廢㳂事本施一時
扵今無用者詳所罷省公宜權禁一以還民關市征賦
務従優減丙戌詔曰近北掠餘口悉充軍實刑故無小
罔或攸赦撫辜興仁事深睿範宜従蕩宥許以自新可
一同放遣還復民籍已賞賜者亦皆為贖辛丑詔曰往
嵗蠻虜協謀志擾邉服羣帥授略大殲凶醜革城克㨗
及舞隂固守二處勞人未有沾爵賞者可分遣選部往
彼序用九月癸丑詔東西二省府國長屯所積財單禄
寡良以矜懐選部可甄才品能推校年月邦守邑丞随
宜量處以貧為先辛酉追尊文恵皇太子為世宗文皇
帝冬十月壬寅尊皇太孫太妃為皇太后立皇后何氏
十一月辛亥立臨汝公昭文為新安王曲江公昭秀為
臨海王皇弟昭粲為永嘉王
隆昌元年春正月丁未改元大赦加太傅竟陵王子良
殊禮驍騎将軍晉熙王銶為郢州刺史丹陽尹安陸王
子敬為南兗州刺史征北大将軍晉安王子懋為江州
刺史臨海王昭秀為荆州刺史永嘉王昭粲為南徐州
刺史征南大将軍陳顯達進號車騎大将軍郢州刺史
建安王子真為䕶軍将軍詔百僚極陳得失又詔王公
以下各舉所知戊申以䕶軍将軍沈文季為領軍将軍
己酉以前将軍曺虎為雍州刺史右衛将軍薛淵為司
州刺史庚戌以寧朔将軍蕭懿為梁南秦二州刺史輔
國長史申希祖為交州刺史辛亥車駕祀南郊詔曰執
耜暫忘懸磬比室秉機或惰無褐終年非怠非荒雖由
王道不稂不莠實賴民和頃嵗多稼無爽遺秉如積而
三登之善未臻萬斯之基尚逺且風土異宜百民舛務
刑章治緒未必同源妨夲害政事非一揆冕旒属念無
忘夙興可嚴下州郡務滋耕殖相畆闢疇廣開地利深
樹國本克阜民天又詢訪獄市博聴謡俗傷風損化各
以條聞主者詳為條格戊午車駕拜景安陵己巳以新
除黄門侍郎周奉叔為青州刺史二月辛夘車駕祀眀
堂夏四月辛巳衛将軍開府儀同三司武陵王曄薨戊
子太傅竟陵王子良薨戊戌以前沙州刺史楊炅為沙
州刺史丁酉以驃騎将軍廬陵王子卿為衛将軍尚書
右僕射鄱陽王鏘為驃騎将軍竝開府儀同三司閏月
乙丑以南東海太守蕭頴胄為青冀二州刺史丁夘鎮
軍大将軍鸞即本號開府儀同三司戊辰以中軍将軍
新安王昭文為揚州刺史六月丙寅以黄門侍郎王思
逺為廣州刺史秋七月庚戌以中書郎蕭遥欣為兗州
刺史東莞太守臧靈智為交州刺史癸巳皇太后令曰
鎮軍車騎左僕射前将軍領軍左衛衛尉八座自我皇
厯唘基受終扵宋睿聖繼軌三葉重光太祖以神武創
業草昧區夏武皇以英眀提極經緯天人文帝以上哲
之資體元良之重雖功未被物而徳已在民三靈之眷
方永七百之基已固嗣主特鍾沴氣爰表弱齡險戾著
扵緑車愚固彰扵崇正狗馬是好酒色方湎所務惟鄙
事所疾惟善人世祖慈愛曲深每加容掩冀年志稍改
立守神器自入纂鴻業長惡滋甚居喪無一日之哀縗
絰為歡宴之服昬酣長夜萬幾斯壅發號施令莫知所
従閹竪徐龍駒専總樞密奉叔珍之互執權柄自以為
任得其人表裏緝穆邁蕭曺而愈信布倚太山而坐平
原扵是恣情肆意罔顧天顯二帝姬嬪竝充寵御二宫
遺服皆納玩府内外混漫男女無别丹屏之北為酤鬻
之所青蒲之上開桑中之肆又微服潛行信次忘反端
委以朝虚位交㦸而守空宫積旬矣宰輔忠賢盡誠奉
主誅鋤羣小兾能悛革曽無克己更深怨憾公卿股肱
以異已寘戮文武昭穆以徳譽見猜放肆醜言将行屠
膾社稷危殆有過綴旒昔太宗克光扵漢世簡文代興
扵晉氏前事之不忘後人之師也鎮軍居正體道家國
是賴伊霍之舉實寄淵謨便可詳依舊典以禮廢黜中
軍将軍新安王體自文皇睿哲天秀宜入嗣鴻業永寧
四海外即以禮奉迎未亡人屬此多難投筆増慨昭業
少羙容止好𨽻書世祖勑皇孫手書不得妄出以貴重
之進對音吐甚有令譽王侯五日一問訊世祖常獨呼
昭業至幄座别加撫問呼為法身鍾愛甚重文恵皇太
子薨昭業每臨哭輒號咷不自勝俄爾還内歡笑極樂
在世祖喪哭泣竟入後宫嘗列胡妓二部夾閣迎奏為
南郡王時文恵太子禁其起居節其用度昭業謂豫章
王妃庾氏曰阿婆佛法言有福徳生帝王家今日見作
天王便是大罪左右主帥動見拘執不如作市邉屠酤
富兒百倍矣及即位極意賞賜動百數十萬每見錢輒
曰我昔時思汝一文不得今得用汝未期年之間世祖
齋庫儲錢數億垂盡開主衣庫與皇后寵姬觀之給閹
人竪子各數人随其所欲恣意輦取取諸寳器以相剖
撃破碎之以為笑樂居嘗躶袒著紅縠褌雜采袒服好
鬪雞密買雞至數千價世祖御物甘草杖宫人寸斷用
之毁世祖招婉殿乞閹人徐龍駒為齋龍駒尤親幸為
後閣舍人日夜在六宫房内昭業與文帝幸姬霍氏滛
通龍駒勸長留宫内聲云度霍氏為尼以餘人代之嘗
以邪諂自進每謂人曰古時亦有監作三公者皇后亦
淫亂齋閣通夜洞開内外淆雜無復分别中書舍人綦
母珍之朱隆之直閣将軍曺道剛周奉叔竝為帝羽翼
髙宗屢諌不納先唘誅龍駒次誅奉叔及珍之帝竝不
能違既而尼媪外入頗傳異語乃疑髙宗有異志中書
令何𦙍以皇后従叔見親使直殿省嘗随后呼𦙍為三
父與𦙍謀誅髙宗令𦙍受事𦙍不敢當依違杜諌帝意
復止乃謀出髙宗扵西州中勑用事不復關諮髙宗慮
變定謀廢帝二十二日壬辰使蕭諶坦之等扵省誅曺
道剛朱隆之等率兵自尚書入雲龍門戎服加朱衣扵
上比入門三失履王晏徐孝嗣蕭坦之陳顯達王廣之
沈文季係進帝在夀昌殿聞外有變使閉内殿諸房閣
令閹人登興光樓望還報云見一人戎服従數百人急
装在西鍾樓下須臾蕭諶領兵先入宫截夀昌閣帝赱
向愛姬徐氏房拔劍自刺不中以帛纒頸輿接出延徳
殿諶初入殿宿衛将士皆􁎎弓楯欲拒戰諶謂之曰所
取自有人卿䒭不須動宿衛信之及見帝出各欲自奮
帝竟無一言出西弄殺之時年二十一輿尸出徐龍駒
宅殯葬以王禮餘黨亦見誅
史臣曰鬱林王風華外羙衆所同惑伏情隠詐難以貌
求立嫡以長未知瑕舋世祖之心不變周道既而諐鄙
内作兆自宫闈雖為害未逺足傾社稷春秋書梁伯之
過言其自取亡也
賛曰十諐有一無國不失鬱林負荷棄禮亡律
　
　
　
　
　
　
　南齊書卷四
　南齊書卷四考證
鬱林王夲紀出西弄○(臣祖庚/)按通鑑注云此延徳殿
　之西弄也集韻曰弄厦也屏也亦作􁂠
　
　
　
　
　
　
　
　
　
　
　
　
　南齊書卷四考證
欽定四庫全書
　南齊書卷五
　　梁　　　蕭　　　子　　　顯　　　撰
　本紀第五
　　海陵王
海陵恭王昭文字季尚文恵太子第二子也永明四年
封臨汝公邑千五百戸初為輔國将軍濟陽太守十年
轉持節督南豫州諸軍事南豫州刺史将軍如故十一
年進號冠軍将軍文恵太子薨還都鬱林王即位為中
軍将軍領兵置佐封新安王邑二千戸隆昌元年為使
持節都督揚南徐二州諸軍事揚州刺史将軍如故其
年鬱林王廢尚書令西昌侯鸞議立昭文為帝延興元
年秋七月丁酉即皇帝位以尚書令鎮軍大将軍西昌
侯鸞為驃騎大将軍録尚書事揚州刺史宣城郡公詔
曰太祖髙皇帝英謀光大受命作齊世祖武皇帝宏猷
冠世繼暉下武世宗文皇帝清眀懿鑠四海宅心竝徳
漏下泉功昭上象聲教所覃無思不洽洪基式固景祚
方融而天歩多阻運鍾否剥嗣君昬忍暴戾滋多棄侮
天經悖滅人紀朝野重足遐邇側視民怨神恫宗祧如
綴賴忠謨肅舉霄漢廓清俾三后之業絶而更紐七百
之慶危而復安猥以沖人入纂乾緒載懐馭朽若墜諸
淵思與黎元共綏戩福大赦改元文武賜位二等八月
甲辰以新除衛尉蕭諶為中領軍司空王敬則進位太
尉新除車騎大将軍陳顯達為司空尚書左僕射王晏
為尚書令左衛将軍王廣之為豫州刺史驃騎大将軍
鄱陽王鏘為司徒詔遣大使巡行風俗丁未詔曰新安
國五品以上悉與滿叙自此以下皆聽解遣其欲仕者
適其所樂以驍騎将軍河東王鉉為南徐州刺史西中
郎将臨海王昭秀為車騎将軍南徐州刺史永嘉王昭
粲為荆州刺史戊申以輔國将軍王詡為廣州刺史中
書郎蕭遥欣為兖州刺史庚戌以車騎板行參軍李慶
綜為寧州刺史辛亥以安西将軍王𤣥邈為中䕶軍新
除後軍司馬蕭誕為徐州刺史壬子以冠軍司馬臧靈
智為交州刺史乙夘申眀織成金薄綵花錦綉履之禁
九月癸酉詔曰頃者以淮關徭戍勤瘁扵行役故覃以
榮階薄酬厥勞勲状淹留未集王府非所以急舍爵之
典趣報功之㫖便可分遣使部往彼銓用辛巳以前九
真太守宋慈眀為交州刺史癸未誅新除司徒鄱陽王
鏘中軍大将軍随郡王子隆遣平西将軍王廣之誅南
兖州刺史安陸王子敬扵是江州刺史晉安王子懋起
兵遣中䕶軍王𤣥邈討之乙未驃騎大将軍鸞假黄鉞
内外纂嚴又誅湘州刺史南平王銳郢州刺史晉熙王
銶南豫州刺史宜都王鏗丁亥以衛将軍廬陵王子卿
為司徒撫軍将軍桂陽王鑠為中軍将軍開府儀同三
司冬十月癸巳詔曰周設媒官趣及時之制漢務輕徭
在休息之典所以布徳𢎞敎寛俗阜民朕君制八紘志
敷九徳而習俗之風為弊未改静言多愠無忘昬昃督
勸婚嫁宜嚴更申眀必使禽幣以時摽梅息怨正厨諸
役舊出州郡徴吏民以應其數公獲二旬私累數朔又
廣陵年常逓出千人以助淮戍勞擾為煩抑亦苞苴是
育今竝可長停别量所出諸縣使村長路都防城直縣
為劇尤深亦宜禁斷丁酉解嚴進驃騎大将軍揚州刺
史宣城公鸞為太傅領大将軍揚州牧加殊禮進爵為
王戊戌誅新除中軍将軍桂陽王鑠撫軍将軍衡陽王
鈞侍中祕書監江夏王鋒鎮軍将軍建安王子真左将
軍巴陵王子倫癸夘以寧朔将軍蕭遥欣為豫州刺史
新除黄門郎蕭遥昌為郢州刺史輔國将軍蕭誕為司
州刺史宣城王輔政帝起居皆諮而後行思食蒸魚菜
太官令答無録公命竟不與辛亥皇太后令曰司空後
将軍丹陽尹右僕射中領軍八座夫眀晦迭來屯平代
有上靈所以睠命億兆所以歸懐自皇家淳耀列聖繼
軌諸侯官方百神受職而殷憂時唘多難薦臻隆昌失
徳特紊人鬼非徒四海解體乃亦九鼎将移賴天縦英
輔大匡社稷崩基重造墜典再興嗣主㓜沖庶政多昧
且早嬰尫疾弗克負荷所以宗正内侮戚藩外叛覘天
視地人各有心雖三祖之徳在民而七廟之危行及自
非樹以長君鎮以淵器未允天人之望寧息奸宄之謀
太傅宣城王𦙍體宣皇鍾慈太祖識冠生民功髙造物
符表夙著謳頌有在宜入承寳命式寧宗祏帝可降封
海陵王吾當歸老别館昔宣帝中興漢室簡文重延晉
祀庶我鴻基扵茲永固言念家國感慶載懐建武元年
詔海陵王依漢東海王彊故事給虎賁旄頭畫輪車設
鍾虡宫縣供奉所須每存隆厚十一月稱王有疾數遣
御師占視乃殞之給温眀祕器衣一襲斂以衮冕之服
大鴻臚監䕶喪事葬給輼輬車九旒大輅黄屋左纛前
後部羽葆鼓吹挽歌二部依東海王故事謚曰恭王年
十五
史臣曰郭璞稱永昌之名有二日之象而隆昌之號亦
同焉案漢中平六年獻帝即位便改元為光熹張譲段
珪誅後改元為昭寧董卓輔政改元為永漢一嵗四號
也晉恵帝太安二年長沙王乂事敗成都王頴改元為
永安頴自鄴奪河間王顒復改元為永興一嵗三號也
隆昌延興建武亦三改年號故知喪亂之軌迹雖千載
而必同矣
賛曰穆穆海陵因亡代興不先不後遭命是膺
　
　
　
　
　
　
　
　
　
　
　南齊書卷五
　南齊書卷五考證
海陵王本紀延興元年○是年即隆昌元年以廢立随
　改元耳
八月丁未詔曰新安國五品以上悉與滿叙○南史不
　載海陵以新安入纂故云
　
　
　
　
　
　
　
　
　
　
　南齊書卷五考證
欽定四庫全書
　南齊書卷六
　　梁　　　蕭　　　子　　　顯　　　撰
　夲紀第六
　　眀帝
髙宗眀皇帝諱鸞字景栖始安貞王道生子也小諱𤣥
度少孤太祖撫育㤙過諸子宋泰豫元年為安吉令有
嚴能之名補武陵王左常侍不拜元徽二年為永世令
昇眀二年為邵陵王安南記室參軍未拜仍遷寧朔将
軍淮南宣城二郡太守尋進號輔國将軍太祖踐阼遷
侍中封西昌侯邑千戸建元二年為持節督郢州司州
之義陽諸軍事冠軍将軍郢州刺史進號征虜将軍世
祖即位轉度支尚書領右軍将軍永眀元年遷侍中領
驍騎将軍王子侯舊乗纒帷車髙宗獨乗下帷儀従如
素士公事混撓販食人擔火誤燒牛鼻豫章王白世祖
世祖笑焉轉為散騎常侍左衛将軍清道而行上甚恱
二年出為征虜将軍呉興太守四年遷中領軍常侍竝
如故五年為持節監豫州郢州之西陽司州之汝南二
郡軍事右将軍豫州刺史七年為尚書右僕射八年加
領衛尉十年轉左僕射十二年領右衛将軍世祖遺詔
為侍中尚書令尋加鎮軍将軍給班劍二十人隆昌元
年即本號為大将軍給鼓吹一部親兵五百人尋又加
中書監開府儀同三司鬱林王廢海陵王立為使持節
都督揚南徐二州軍事驃騎大将軍録尚書事揚州刺
史開府如故増班劍為三十人封宣城郡公二千戸鎮
東府城給兵五千人錢二百萬布千匹九江作難假黄
鉞事寧表送之尋加黄鉞都督中外諸軍事太傅領大
将軍揚州牧増班劍為四十人給幢絡三望車前後部
羽葆鼔吹劍履上殿入朝不趨賛拜不名置左右長史
司馬従事中郎掾属各四人封宣城王邑五千戸持節
侍中中書監録尚書竝如故未拜太后令廢海陵王以
上入纂太祖為第三子羣臣三請乃受命
建武元年冬十月癸亥即皇帝位詔曰皇齊受終建極
握鏡臨宸神武重輝欽眀懿鑠七百攸長盤石斯固而
王度中蹇天階荐阻嗣命多違蕃舋孔棘宏圖景厯将
墜諸淵宣徳皇后逺鑒崇替憲章舊典疇咨台揆允定
靈䇿用集寳命扵予一人猥以虚薄纉承大業仰繋鴻
丕顧臨兆民永懐先構若履春氷寅憂夕惕罔識攸濟
思與萬國播此惟新大赦天下改元宿衛身普轉一階
其餘文武賜位二等逋租宿責換負官物在建武元年
以前悉原除刼賊餘口在臺府者可悉原放負舋流徙
竝還夲鄉太尉王敬則為大司馬司空陳顯達為太尉
尚書令王晏加驃騎大将軍中領軍蕭諶為領軍将軍
南徐州刺史皇子寳義為揚州刺史中䕶軍王𤣥邈為
南兖州刺史新除右将軍張瓌為右光禄大夫平北将
軍王廣之為江州刺史乙丑詔斷逺近上禮丁夘詔自
今彫文篆刻嵗時光新可悉停省蕃牧守宰㦯有薦獻
事非任土嚴加禁斷追贈安陸昭侯緬為安陸王己巳
以安陸侯子寳晊為湘州刺史詔曰頃守職之吏多違
舊典存私害公實興民蠧今商旅稅石頭後渚及夫鹵
借倩一皆停息所在凡厥公宜可即符斷主曺詳為其
制憲司眀加聴察十一月癸酉以西中郎長史始安王
遥光為揚州刺史晉夀太守王洪範為青冀二州刺史
尚書令王晏領太子少傅甲戌大司馬尋陽公王敬則
等十三人進爵邑各有差詔省新林苑先是民地悉以
還主原責本直庚辰立皇子寳義為晉安王寳𤣥為江
夏王寳源為廬陵王寳寅為建安王寳融為随郡王寳
攸為南平王甲申詔曰邑宰禄薄俸微不足代耕雖任
土恒貢亦為勞費自今悉斷又詔宣城國五品以上悉
與滿叙自此以下皆聽解遣其欲仕適所樂乙酉追尊
始安貞王為景皇妃為懿后丙戌以輔國将軍聞喜公
遥欣為荆州刺史寧朔将軍豐城公遥昌為豫州刺史
丁亥詔細作中署材官車府凡諸工可悉開番假逓令
休息戊子立皇太子寳卷賜天下為父後者爵一級孝
子順孫義夫節婦普加甄賜眀揚表其衡閭賚以束帛
己丑詔東宫肇建逺近或有慶禮可悉斷之壬辰以新
除征虜将軍江夏王寳𤣥為郢州刺史永眀中御史中
丞沈淵表百官年登七十皆令致仕竝窮困私門庚子
詔曰日者百司耆齒許以自陳東西二省猶沾微俸辭
事私庭榮禄兼謝興言愛老實有矜懐自縉紳年及可
一遵永眀七年以前銓叙之科上輔政所誅諸王是月
復屬籍各封子為侯十二月壬子詔曰上覽易遺下情
難達是以甘棠見羙肺石流詠自月一視黄辭如有含
枉不申懐直未舉者莅民之司竝任厥失
二年春正月辛未詔京師繋囚殊死可降為五嵗刑三
署見徒五嵗以下悉原赦王公以下各舉所知随王公
卿士内外羣僚各舉朕違肆心極諌索虜冦司豫徐梁
四州壬申遣鎮南将軍王廣之督司州征討右衛将軍
蕭坦之督徐州征討尚書右僕射沈文季督豫州征討
己夘詔京師二縣有毁彂墳壠随宜修理又詔曰食惟
民天義髙姬載蠶實生本教重軒經前哲盛範後王茂
則布令審端咸必由之朕肅扆巖廊思引風訓深務八
政永鑒在勤静言日昃無忘寢興守宰親民之主牧伯
調俗之司宜嚴課農桑罔令㳺惰揆景肆力必窮地利
固修堤防考校殿最若耕蠺殊衆具以名聞㳺怠害業
即便列奏主者詳為條格乙未虜攻鍾離徐州刺史蕭
恵休破之丙申加太尉陳顯達使持節都督西北征討
諸軍事丁酉内外纂嚴三月戊申詔南徐州僑舊民丁
多充戎旅蠲今年三課己未司州刺史蕭誕與衆軍撃
虜破之詔雍豫司南兖徐五州遇冦之家悉停今年稅
調其與虜交通不問往罪丙寅停青州麥租虜自夀春
退走甲申解嚴夏四月己亥朔三百里内獄訟同集京
師克日聽覽此以外委州郡訊察三署徒𨽻原遣有差
索虜圍漢中梁州刺史蕭懿拒退之己未以新除黄門
郎裴叔業為徐州刺史五月甲午寢廟成詔監作長帥
可賜位一等役身遣假一年非役者蠲租同假限六月
壬戌誅領軍将軍蕭諶西陽王子眀南海王子罕邵陵
王子貞乙丑以右衛将軍蕭坦之為領軍将軍秋七月
辛未以右将軍晉安王寳義為南徐州刺史壬申以冠
軍将軍梁王為司州刺史辛夘以氐楊馥之為北秦州
刺史仇池公八月丁未以右衛将軍廬陵王寳源為南
兖州刺史庚戌以新除輔國将軍申希祖為兖州刺史
九月己丑改封南平王寳攸為邵陵王蜀郡王子文為
西陽王廣漢王子峻為衡陽王臨海王昭秀為巴陵王
永嘉王昭粲為桂陽王冬十月丁夘詔曰軌世去奢事
殷哲后訓物以儉理鏡前王朕属流弊之末襲澆浮之
季雖恭己𢎞化刻意隆平而禮譲未興侈華猶競永覽
𤣥風兢言集愧思所以還淳改俗反古移民可罷東田
毁興光樓并詔水衡量省御乘乙夘納皇太子妃褚氏
大赦王公已下班賜各有差斷四方上禮十二月丁酉
詔曰舊國都邑望之悵然况乃自經南面負扆宸居或
功濟當時徳覃一世而塋壠櫕穢封樹不修豈直嗟深
牧竪悲甚信陵而已哉昔中京淪覆鼎玉東遷晉元締
構之始簡文遺詠在民而松門夷替埏路榛蕪雖年代
殊往撫事興懐晉帝諸陵悉加修理并増守衛吴晉陵
二郡失稔之鄉蠲三調有差
三年春正月丁酉以陰平王楊炅子崇祖為沙州刺史
封陰平王北中郎将建安王寳寅為江州刺史己巳詔
申眀守長六周之制乙酉詔去嵗索虜冦邉縁邉諸州
郡将士有臨陣及疾病死亡者竝送還本土三月壬午
詔車府乗輿有金銀飾校者皆剔除夏四月虜冦司州
戍兵撃破之五月己巳以征虜将軍蕭懿為益州刺史
前軍将軍陰廣宗為梁南秦二州刺史前新除寧州刺
史李慶宗為寧州刺史秋九月辛酉以冠軍将軍徐𤣥
慶為兖州刺史冬十月以輔國将軍申希祖為司州刺
史閏十二月戊寅皇太子冠賜王公以下帛各有差為
父後者賜爵一級斷逺近上禮又詔今嵗不須光新可
以見錢為百官供給
四年春正月庚午大赦詔曰嘉肴停爼定方㫖扵必甘
良玉在攻表珪璋扵既就是以陶鈞萬品務夲為先經
緯九區學斆為大往因時康崇建庠序屯虞荐有權従
省廢謳誦寂寥倐移年稔永言古昔無忘旰昃今華夏
乂安要荒慕嚮締修東序實允適時便可式依舊章廣
延國胄𢎞敷景業光被後昆壬寅詔民産子者蠲其父
母調役一年又賜米十斛新婚者蠲夫役一年丙辰尚
書令王晏伏誅二月甲子以左僕射徐孝嗣為尚書令
征虜将軍蕭季敞為廣州刺史三月乙未右僕射沈文
季領䕶軍将軍秋八月追尊景皇所生王氏為恭太后
索虜冦沔北冬十月又冦司州甲戍遣太子中庶子梁
王右軍司馬張稷討之十一月丙辰以氐楊靈珍為北
秦州刺史仇池公武都王丁亥詔所在結課屋宅田桑
可詳減舊價十二月甲子以冠軍将軍裴叔業為豫州
刺史冠軍将軍徐𤣥慶為徐州刺史寧朔将軍左興盛
為兖州刺史丁丑遣度支尚書崔慧景率衆救雍州
永泰元年春正月癸未朔大赦逋租宿債在四年之前
皆悉原除中軍大将軍徐孝嗣即夲號開府儀同三司
沔北諸郡為虜所侵相繼敗沒乙巳遣太尉陳顯達持
節救雍州丁未誅河東王鉉臨賀王子岳西陽王子文
衡陽王子峻南康王子琳永陽王子珉湘東王子建南
郡王子夏桂陽王昭粲巴陵王昭秀二月癸丑遣左衛
将軍蕭恵休假節援夀陽辛未豫州刺史裴叔業撃虜
扵淮北破之辛巳平西将軍蕭遥欣領雍州刺史三月
丙午蠲雍州遇虜之縣租布戊申詔曰仲尼眀聖在躬
允光上哲𢎞厥雅道大訓生民師範百王軌儀千載立
人斯仰忠孝攸出𤣥功潛被至徳彌闡雖反袂遐曠而
祧薦靡闕時祭舊品秩比諸侯頃嵗以来祀典陵替爼
豆寂寥牲奠莫舉豈所以克昭盛烈永隆風教者㦲可
式循舊典詳復祭秩使牢餼備禮欽饗兼申夏四月甲
寅改元赦三署囚繋原除各有差文武賜位二等丙戍
以鎮軍将軍蕭坦之為侍中中領軍己未立武陵昭王
子子坦為衡陽王丙寅以西中郎長史劉暄為郢州刺
史丁夘大司馬㑹稽太守王敬則舉兵反五月壬午遣
輔國将軍劉山陽率軍東討乙酉斬敬則傳首曲赦浙
東呉晉陵七郡以後軍長史蕭頴胄為南兖州刺史丁
酉以北中郎将司馬元和為兖州刺史秋七月以輔國
将軍王珍國為青冀二州刺史癸夘以太子中庶子梁
王為雍州刺史太尉陳顯達為江州刺史己酉帝崩正
福殿年四十七遺詔曰徐令可重申八命中書監夲官
悉如故沈文季可左僕射常侍䕶軍如故江祏可右僕
射江祀可侍中劉暄可衛尉軍政大事委陳太尉内外
衆事無大小委徐孝嗣遥光坦之江祏其大事與沈文
季江祀劉暄參懐心膂之任可委劉悛蕭恵休崔慧景
葬興安陵帝眀審有吏才持法無所借制御親幸臣下
肅清驅使寒人不得用四幅繖大存儉約罷世祖所起
新林苑以地還百姓廢文帝所起太子東田斥賣之永
眀中輿輦舟乗悉剔取金銀還主衣庫太官進御食有
裹蒸帝曰我食此不盡可四片破之餘充晚食而世祖
掖庭中宫殿服御一無所改性猜忌多慮故亟行誅戮
潛信道術用計數出行幸先占利害南出則唱云西行
東逰則唱云北幸簡扵出入竟不南郊上初有疾無輟
聴覽祕而不傳及寢疾甚久勑臺省府署文簿求白魚
以為治外始知之身衣絳衣服飾皆赤以為厭勝巫覡
云後湖水頭經過宫内致帝有疾帝乃自至太官行水
溝左右唘太官若無此水則不立帝决意塞之欲南引
淮流會崩事寢
史臣曰髙宗以支庶纂厯據猶子而為論一朝到此誠
非素心遺寄所當諒不獲免夫戕夷之事懐抱多端或
出自雄忍或生乎畏懾令同財之親在我而先棄進引
之愛量物其必逺疑怯既深猜似外入流涕行誅非云
義舉事茍求安能無内愧既而自樹夲根枝𦙍孤弱貽
厥不昌終覆宗社若令􁠈鈕之徴必委天命盤庚之祀
亦繼陽甲杖運推公夫何譏爾
賛曰髙宗傍起宗國之慶慕名儉徳垂文法令兢兢小
心察察吏政沔陽失土南風不競
　
　
　
　
　
　
　
　
　
　
　
　
　
　南齊書卷六
　南齊書卷六考證
眀帝夲紀三年春正月丁酉○通鑑考異曰案長厯是
　月乙丑朔無丁酉下有己巳當作丁夘
四年春正月庚午○通鑑考異曰案長厯是月己丑朔
　無庚午通鑑所以不日
永泰元年七月以太尉陳顯達為江州刺史○(臣祖庚/)
　按陳顯達傳顯達敗扵馬圈表解職不許求降號又
　不許乃除江州又云東昏立顯達彌不樂還京師得
　此授甚喜据此則刺史江州在東昏立後馬圏之敗
　亦在永元元年情事適合况眀帝末顯達方以三公
　撃魏不容無故除江州也
　
　
　
　
　南齊書卷六考證
欽定四庫全書
　南齊書卷七
　　梁　　　蕭　　　子　　　顯　　　撰
　本紀第七
　　東昬侯
東昬侯寳卷字智藏髙宗第二子也本名明賢髙宗輔
政後改焉建武元年立為皇太子永泰元年七月己酉
髙宗崩太子即位八月丁巳詔雍州将士與虜戰死者
復除有差又詔辨括選序訪捜貧屈庚申鎮北将軍晉
安王寳義進號征北大将軍開府儀同三司南中郎将
建安王寳寅為郢州刺史冬十月己未詔刪省科律十
一月戊子立皇后褚氏賜王公以下錢各有差
永元元年春正月戊寅大赦改元詔研策秀才考課百
司辛夘車駕祀南郊詔三品清資官以上應食禄者有
二親或祖父母年登七十並給見錢癸夘以冠軍将軍
南康王寳融為荆州刺史二月癸丑以北中郎将邵陵
王寳攸為南兖州刺史是月太尉陳顯達敗績於馬圈
夏四月己巳立皇太子誦大赦賜民為父後爵一級甲
戍以寜朔将軍栁惔為梁南秦二州刺史五月癸亥以
撫軍大将軍始安王遥光為開府儀同三司六月己酉
新除右衛将軍崔恵景為䕶軍将軍癸亥以始興内史
范雲為廣州刺史甲子詔原雍州今年三調秋七月丁
亥京師大水死者衆詔賜死者材器并賑䘏八月乙巳
蠲京邑遇水資財漂蕩者今年調稅又詔為馬圏戰亡
将士舉哀丙午揚州刺史始安王遥光據東府反詔曲
赦京邑中外戒嚴尚書令徐孝嗣以下屯衛宫城遣領
軍将軍蕭坦之率六軍討之戊午斬遥光傳首己未以
征北大将軍晉安王寳𤣥為南徐兖二州刺史己巳尚
書令徐孝嗣為司空右衛将軍劉暄為領軍将軍閏月
丙子以江陵公寳覽為始安王虜偽東徐州刺史沈陵
降以為北徐州刺史九月丁未以輔國将軍裴叔業為
兖州刺史征虜長史張沖為豫州刺史壬戌以頻誅大
臣大赦天下辛未以太子詹事王瑩為中領軍冬十月
乙未誅尚書令新除司空徐孝嗣右僕射新除鎮軍将
軍沈文季乙巳以始興内史顔翻為廣州刺史征虜将
軍沈陵為越州刺史十一月丙辰太尉江州刺史陳顯
達舉兵於尋陽乙丑護軍将軍崔慧景加平南将軍督
衆軍南討事丙寅以冠軍将軍王鴻為徐州刺史十二
月癸未以前輔國将軍楊集始為秦州刺史甲申陳顯
達至京師宫城嚴警六軍固守乙酉斬陳顯達傳首丁
亥以征虜将軍邵陵王寳攸為江州刺史
二年春正月壬子以輔國将軍張沖為南兖州刺史庚
午詔討豫州刺史裴叔業二月癸未以黄門郎蕭寅為
司州刺史丙戌以衛尉蕭懿為豫州刺史征夀春己丑
裴叔業病死兄子植以夀春降虜三月癸夘以輔國将
軍張沖為司州刺史乙夘遣平西将軍崔慧景率衆軍
伐夀春夏四月丁未以新除冠軍将軍張沖為南兖州
刺史崔慧景於廣陵舉兵襲京師壬子右衛将軍左興
盛督京邑水歩衆軍南徐州刺史江夏王寳𤣥以京城
納慧景乙夘遣中領軍王瑩率衆軍屯北籬門壬戌慧
景至瑩等敗績甲子慧景入京師宫内據城拒守豫州
刺史蕭懿起義救援癸酉慧景棄衆走斬首詔曲赦京
邑南徐兖二州乙亥以新除尚書右僕射蕭懿為尚書
令丙子以晉熙王寳嵩為南徐州刺史五月乙巳以虜
偽豫州刺史王肅為豫州刺史戊申以桂陽王寳貞為
中䕶軍己酉江夏王寳𤣥伏誅壬子大赦乙丑曲赦京
邑南徐兖二州戊辰以始安王寳覽為湘州刺史六月
庚寅車駕於樂逰苑内㑹如三元京邑女人放觀戊戌
以新除冠軍将軍張沖為郢州刺史守五兵尚書陸慧
曉為南兖州刺史秋七月甲辰以驃騎司馬張稷為北
徐州刺史八月丁酉以新除驃騎司馬陳伯之為豫州
刺史甲申夜宫内火冬十月己夘􁀤尚書令蕭懿十一
月辛丑以寜朔将軍張稷為南兖州刺史甲寅西中郎
長史蕭穎胄起義兵於荆州十二月雍州刺史梁王起
義兵於襄陽戊寅以冠軍長史劉繪為雍州刺史
三年春正月丙申朔合朔時加寅漏上八刻事畢宫人
於閲武堂元㑹皇后正位閹人行儀帝戎服臨視丁酉
以驃騎大将軍晉安王寳義為司徒新除撫軍将軍建
安王寳寅為車騎将軍開府儀同三司甲辰以寜朔将
軍王珍國為北徐州刺史辛亥車駕祀南郊詔大赦天
下百官陳讜言二月丙寅乾和殿西廂火壬午詔遣羽
林兵征雍州中外纂嚴乙酉以武烈将軍胡元進為廣
州刺史三月己亥以驃騎将軍沈徽孚為廣州刺史甲
辰以輔國将軍張欣泰為雍州刺史丁未南康王寳融
即皇帝位於江陵癸丑遣平西将軍陳伯之西征六月
京邑雨水遣中書舍人二縣官長賑賜有差蕭頴胄弟
頴孚起兵於廬陵戊子曲赦江州安成廬陵二郡秋七月
癸巳曲赦荆雍二州甲午雍州刺史張欣泰前南譙太
守王靈秀率石頭文武奉建安王寳寅向臺至杜姥宅
宫門閉乃散走己未以征虜長史程茂為郢州刺史驍
騎将軍薛元嗣為雍州刺史是日元嗣以郢城降義師
八月丁夘以輔國将軍申胄監豫州事辛巳光禄大夫
張環鎮石頭辛夘以太子左率李居士總督西討諸軍
事屯新亭城九月甲辰以居士為江州刺史新除冠軍
将軍王珍國為雍州刺史車騎将軍建安王寳寅為荆
州刺史以輔國将軍申胄監郢州龍驤将軍馬仙琕監
豫州驍騎将軍徐元稱監徐州是日義軍至南州申胄
軍二萬人於姑熟奔歸戊申以後軍參軍蕭璝為司州
刺史前輔國将軍魯休烈為益州刺史輔國長史趙越
嘗為梁南秦二州刺史丙辰李居士與義軍戰於新亭
敗績冬十月甲戌王珍國與義軍戰於朱雀桁敗績戊
寅寜朔将軍徐元瑜以東府城降青冀二州刺史桓和
入衛屯東宫己夘衆降光禄大夫張瓌棄石頭還宫於
是閉宫城門自守庚辰以驍騎将軍胡虎牙為徐州刺
史左軍将軍徐智勇為益州刺史㳺撃将軍牛平為梁
南秦二州刺史李居士以新亭降琅邪城主張木亦降
義師築長圍守宫城十二月丙寅新除雍州刺史王珍
國侍中張稷率兵入殿廢帝時年十九帝在東宫便好
弄不喜書學髙宗亦不以為非但朂以家人之行令太
子求一日再入朝發詔不許使三日一朝嘗夜捕鼠達
旦以為笑樂髙宗臨崩屬以後事以隆昌為戒曰作事
不可在人後故委任羣小誅諸宰臣無不如意性重澀
少言不與朝士接唯親信閹人及左右御刀應敇等自
江祏始安王遥光誅後漸便騎馬日夜於後堂戯馬與
親近閹人倡伎鼓呌常以五更就臥至晡乃起王侯節
朔朝見晡後方前或際闇遣出臺閣案奏月數十日乃
報或不知所在二年元㑹食後方出朝賀裁竟便還殿
西序寝自已至申百僚陪位皆僵仆菜色比起就㑹怱
遽而罷陳顯達事平漸出逰走所經道路屏逐居民從
萬春門由東宫以東至於郊外數十百里皆空家盡室
巷陌懸幔為髙障置伎人防守謂之屏除或於市肆左
側過親幸家環回宛轉周遍京邑每三四更中鼓聲四
出幡㦸横路百姓喧走相隨士庶莫辨出輙不言定所
東西南北無處不驅人髙障之内設部伍羽儀復有數
部皆奏鼓吹羌胡伎鼓角横吹夜出晝反火光照天拜
愛姬潘氏為貴妃乘臥輿帝騎馬從後著織成袴褶金
薄帽執七寳縳矟戎服急装不變寒暑陵冒雨雪不避
坑穽馳騁渴乏輙下馬解取腰邉蠡器酌水飲之復上
馬馳去馬乘具用錦繡處患為雨所沾濕織雜綵珠為
覆䝉備諸雕巧教黄門五六十人為騎客又選無頼小
人善走者為逐馬左右五百人常以自隨奔走往来畧
不暇息置射雉場二百九十六處翳中帷帳及歩障皆
袷以緑紅錦金銀鏤弩牙瑇瑁帖箭郊郭四民皆廢業
樵蘇路斷吉㓙失時乳婦婚姻之家移産寄室或輿病
弃屍不得殯葬有弃病人於青溪邉者吏懼為監司所
問推置水中泥覆其面湏㬰便死遂失骸骨後宫遭火
之後更起仙華神仙玉夀諸殿刻畫雕綵青􁁉金口帶
麝香塗壁錦幔珠簾窮極綺麗縶役工匠自夜達旦猶
不副速乃剔取諸寺佛刹殿藻井仙人騎獸以充足之
世祖興光樓上施青漆世謂之青樓帝曰武帝不巧何
不純用瑠璃潘氏服御極選珍寳主衣庫舊物不復周
用貴市民間金銀寳物價皆數倍虎魄釧一隻直百七
十萬京邑酒租皆折使輸金以為金塗猶不能足下揚
南徐二州橋桁塘埭丁計功為直斂取見錢供太樂主
衣雜費由是所在塘瀆多有隳廢又訂出雉頭鶴氅白
鷺縗親幸小人因緣為姧利課一輸十郡縣無敢言者
三年夏於閲武堂起芳樂苑山石皆塗以五采跨池水
立紫閣諸樓觀壁上畫男女私褻之像種好樹美竹天
時盛暑未及經日便就萎枯於是徴求民家望樹便取
毁撒牆屋以移致之朝栽暮拔道路相繼花藥雜草亦
復皆然又於苑中立市太官每旦進酒肉雜肴使宫人
屠酤潘氏為市令帝為市魁執罰争者就潘氏决判帝
有膂力能擔白虎幢自製雜色錦伎衣綴以金花玉鏡
衆寳逞諸意態所寵羣小黨與三十一人黄門十人初
任新蔡人徐世檦為直閣驍騎将軍凡有殺戮皆其用
命殺徐孝嗣後封為臨汝縣子陳顯達事起加輔國将
軍雖用䕶軍崔慧景為都督而兵權實在世檦及事平
世檦謂人曰五百人軍主能平萬人都督世檦亦知帝
昬縱宻謂其黨茹法珍梅蟲兒曰何世天子無要人但
阿儂貨主惡耳法珍等争權以白帝帝稍惡其凶强以
二年正月遣禁兵殺之世􁤅拒戰而死自是法珍蟲兒
用事並為外監口稱詔敕中書舍人王咺之與相脣齒
専掌文翰其餘二十餘人皆有勢力崔慧景平後法珍
封餘干縣男蟲兒封竟陵縣男及義師起江郢二鎮已
降帝逰騁如舊謂茹法珍曰湏来至白門前當一決義
師至近郊乃聚兵為固守之計召王侯朝貴分置尚書
都座及殿省又信鬼神崔慧景事時拜蔣子文神為假
黄鉞使持節相國太宰大将軍録尚書揚州牧鍾山王
至是又尊為皇帝迎神像及諸廟雜神皆入後堂使所
親巫朱光尚禱祀祈福以冠軍将軍王珍國領三萬人
據大桁莫有鬭志遣左右直長閹竪王寳孫督戰呼為
王長子寳孫切罵諸将帥直閣将軍席豪發憤突陣死
豪驍将既斃衆軍於是土崩軍人從朱雀觀上自投及
赴淮死者無數於是閉城自守城内軍事委王珍國兖
州刺史張稷入衛京師以稷為副實甲猶七萬人帝烏
帽袴褶備羽儀登南掖門臨望又虚設鎧馬齋仗千人
皆張弓拔白出東掖門稱蒋王出盪素好鬭軍隊初使
宫人為軍後乃用黄門親自臨陳詐被創使人輿将去
至是於閲武堂設牙門軍頓毎夜嚴警帝於殿内騎馬
從鳳荘門入徽眀門馬被銀蓮葉具装鎧雜羽孔翠寄
生逐馬左右衛從晝眠夜起如平常聞外鼓呌聲被大
紅袍登景陽樓屋上望弩㡬中之衆皆怠怨不為致力
募兵出戰出城門數十歩皆坐甲而歸慮城外有伏兵
乃燒城傍諸府署六門之内皆蕩盡城中閣道西掖門
内相聚為市販死牛馬肉帝初與羣小計議陳顯達一
戰便敗崔慧景圍城退走謂義師逺来不過旬日亦應
散去敕太官辦樵米為百日糧而已大桁敗後衆情兇
懼法珍等恐人衆驚走故閉城不復出軍既而義師長
圍既立壍栅嚴固然後出盪屢戰不㨗帝尤惜金錢不
肯賞賜法珍叩頭請之帝曰賊来獨取我邪何為就我
求物後堂儲數百具榜啓為城防帝云擬作殿竟不與
又催御府細作三百人精仗待圍解以擬屏除金銀雕
鏤雜物倍急於常王珍國張稷懼禍及率兵入殿分軍
又從西上閣入後宫斷之御刀豐勇之為内應是夜帝
在含徳殿吹笙歌作女兒子臥未熟聞兵入趨出北戸
欲還後宫清曜閣已閉閹人禁防黄泰平以刀傷其膝
仆地顧曰奴反邪直後張齊斬首送梁王宣徳太后令
曰皇室受終祖宗齊聖太祖髙皇帝肇基駿命膺籙受
圖世祖武皇帝係明下武髙宗明皇帝重隆景業咸降
年不永宫車早晏皇祚之重允屬儲元而禀質凶愚發
於稚齒爰自保姆迄至成童忍戾昬頑觸途必著髙宗
留心正嫡立嫡惟長輔以羣才閒以賢戚内外維持冀
免多難未及期稔便逞屠戮宻戚近親元勲良輔覆族
殱門旬月相係凡所任杖盡慝窮姧皆營伍屠販容状
險醜身秉朝權手斷國命誅戮無辜納其財産睚眦之
間屠覆比屋身居元首好是賤事危冠短服坐臥以之
晨出夜反無復已極驅斥氓庶巷無居人老細奔遑寘
身無所東邁西屏北出南驅負疾輿屍填街塞陌興築
繕造日夜不窮晨構夕毁朝穿暮塞絡以隨珠方斯已
陋飾以璧璫曽何足道時暑赫曦流金鑠石移竹藝果
匪日伊夜根未及植葉已先枯畚鍤紛紜勤倦無已散
費國儲専事浮飾逼奪民財自近及逺兆庶恇恇流竄
道路府帑既竭肆奪市道工商裨販行號道泣屈此萬
乘躬事角抵昂首翹肩逞能橦木觀者如堵曽無怍容
芳樂華林並立闤闠踞肆鼓刀手銓輕重干戈鼓譟昏
曉靡息無戎而城豈足云譬至於居䘮淫讌之愆三年
載弄之醜反道違常之舋牝雞晨鳴之慝於事已細故
可得而畧也罄楚越之竹未足以言校辛癸之君豈或
能匹征東将軍忠武奮發投袂萬里光奉眀聖翌成中
興乘勝席卷掃清京邑而羣小靡識嬰城自固緩戮稽
誅倐彌旬月宜速勦定寜我邦家可潛遣閒介宻宣此
㫖忠勇齊奮遄加蕩撲放斥昬凶衛送外第未亡人不
幸驟此百罹感念存没心焉如割柰何柰何又令依漢
海昬侯故事追封東昬侯茹法珍梅蟲兒王咺之等伏
誅豐勇之原死
史臣曰漢宣帝時南郡獲白虎獲之者張武言武張而
猛服也東昬侯亡徳横流道歸拯亂躬當翦戮實啓太
平推閹竪之名字亦天意也
贊曰東昬慢道匹癸方辛乃隳典則乃弃彛倫玩習兵
火終用焚身
　
　
　
　南齊書卷七
　南齊書卷七考證
東昬侯本紀永元元年二月太尉陳顯達敗績於馬圈
　○(臣宗萬/)按杜佑曰馬圏城去襄陽三百里在今南
　陽郡界秺縣北又曰後魏馬圏鎮漢湼陽縣地
二年四月乙夘遣中領軍王瑩率衆軍屯北籬門○(臣/)
　(祖庚/)按崔慧景傳帝遣右衛将軍左興盛率臺内三
　萬人拒慧景於北籬門與紀異
十二月梁王起義兵於襄陽○(臣祖庚/)按通鑑云十一
　月乙巳衍集僚佐謂曰當與卿等共除之是日建牙
　集衆又云帝遣劉山陽将兵就蕭穎胄襲襄陽然則
　是時梁王尚未起義矣故考異曰齊紀誤也
以武烈将軍胡元進為廣州刺史○武烈諸本皆作威
　烈(臣承蒼/)按宋百官志有武烈将軍無威烈将軍齊
　世官名多循宋制今定作武
三年三月丁未南康王寳融即皇帝位○(臣祖庚/)按和
　帝紀三年正月乙巳王受命大赦據此則正月乙己
　南康王已即位江陵矣此云三月丁未者通鑑考異
　曰盖是日建康始聞之耳
　
　
　
　
　
　
　
　
　
　
　
　
　
　南齊書卷七考證
欽定四庫全書
　南齊書卷八
　　梁　　　蕭　　　子　　　顯　　　撰
　本紀第八
　　和帝
和帝諱寳融字智昭髙宗第八子也建武元年封隨郡
王邑二千戸三年為冠軍将軍領石頭戌軍事永元元
年改封南康王為持節督荆雍益寜梁南北秦七州軍
事西中郎将荆州刺史二年十一月甲寅長史蕭穎胄
殺輔國将軍巴西梓潼二郡太守劉山陽奉梁王舉義
乙夘教纂嚴又教曰吾躬率晉陽翦此凶孽戎事方勤
宜覃澤恵所領内繋囚見徒罪無輕重殊死已下皆原
遣先有位署即復本職将吏轉一階從征身有家口停
鎮給廩食凡諸雜役見在諸軍帶甲之身克定之後悉
免為民其功効賞報别有科條丙辰以雍州刺史梁王
為使持節都督前鋒諸軍事左将軍丁巳以蕭穎胄為
右将軍都督行留諸軍事戊午梁王上表勸進十二月
乙亥羣僚勸進並不許壬辰驍騎将軍夏侯亶自京師
至江陵稱宣徳太后令西中郎将南康王宜纂承皇祚
光臨億兆方俟清宫未即大號可且封宣城南琅邪南
東海東陽臨海新安尋陽南郡竟陵宜都十郡為宣城
王相國荆州牧加黄鉞置僚屬選百官西中郎府南康
國並如故湏軍次近路主者詳依舊典法駕奉迎三年
正月乙巳王受命大赦唯梅蟲兒茹法珍等不在赦例
右将軍蕭穎胄為左長史進號鎮軍将軍梁王進號征
東将軍甲戍以冠軍将軍楊公則為湘州刺史甲寅建
牙于城南二月乙丑以冠軍長史王茂先為江州刺史
冠軍将軍曹景宗為郢州刺史右将軍邵陵王寳攸為
荆州刺史己巳羣僚上尊號立宗廟及南北郊甲申梁
王率大衆屯沔口郢州刺史張沖拒守三月丁酉張沖
死驃騎将軍薛元嗣等固守
中興元年春三月乙巳即皇帝位大赦改元文武賜位
二等鰥寡孤獨不能自存者糓人五斛即永元三年也
以相國左長史蕭穎胄為尚書令晉安王寳義為司空
廬陵王寳源為車騎将軍開府儀同三司建安王寳寅
為徐州刺史散騎常侍夏侯詳為中領軍領軍将軍蕭
偉為雍州刺史丙午有司奏封庶人寳卷為零陽侯詔
不許又奏為涪陵王詔可乙酉尚書令蕭穎胄行荆州
刺史假梁王黄鉞壬子以征虜将軍栁惔為益寜二州
刺史己未以冠軍将軍荘邱黒為梁南秦二州刺史冠
軍将軍鄧元起為廣州刺史夏四月戊辰詔曰荆雍義
舉所基實始王迹君子勞心細人盡力宜加酬奨副其
乃誠凡東討衆軍及諸嚮義之衆可普復除五月乙夘
車駕幸竹林寺禪房宴羣臣巴西太守魯休烈巴東太
守蕭恵訓子璝拒義軍秋七月東軍主吴子陽十三軍
救郢州屯加湖丁酉征虜将軍王茂先擊破之辛亥以
茂先為中䕶軍丁夘魯山城主孫樂祖以城降己未郢
城主薛元嗣降八月丙子平西将軍陳伯之降乙夘以
伯之為江州刺史子虎牙為徐州刺史九月乙未詔梁
王若定京邑得以便宜從事冬十一月乙未以輔國将
軍李元履為豫州刺史壬寅尚書令鎮軍将軍蕭穎胄
卒以黄門郎蕭澹行荆州府州事丁巳蕭璝魯休烈降
十二月丙寅建康城平己巳皇太后令以梁王為大司
馬録尚書事驃騎大将軍揚州刺史封建安郡公依晉
武陵王遵承制故事百僚致敬壬申改封建安王寳寅
鄱陽王癸酉以司徒揚州刺史晉安王寳義為太尉領
司徒甲戌給大司馬錢二千萬布絹各五千匹乙酉以
輔國将軍蕭宏為中護軍
二年春正月戊戌宣徳太后臨朝入居内殿大司馬梁
王解承制致敬如先己亥以寜朔将軍蕭昺監南兖州
壬寅以大司馬都督中外諸軍事加殊禮己酉以大司
馬長史王亮為守尚書令甲寅詔大司馬梁王進位相
國總百揆揚州牧封十郡為梁公備九錫之禮加逺逰
冠位在諸王上加相國緑綟綬己未以新除右将軍曹
景宗為郢州刺史二月壬戌湘東王寳晊伏誅戊辰詔
進梁公爵為梁王増封十郡三月乙未皇太后令給梁
國錢五百萬布五千匹絹千匹辛丑鄱陽王寳寅奔虜
邵陵王寳攸晉熙王寳嵩桂陽王寳貞伏誅甲午命梁
王冕十有二旒建天子旌旗出警入蹕乘金根駕六馬
備五時副車置旄頭雲罕樂舞八佾設鐘簴宫懸王子
王女爵命一如舊儀庚戌以冠軍長史蕭秀為南徐州
刺史新除中領軍蔡道恭為司州刺史車駕東歸至姑
熟丙辰禪位梁王丁巳廬陵王寳源薨夏四月辛酉禪
詔至皇太后遜外宫丁夘梁王奉帝為巴陵王宫于姑
熟行齊正朔一如故事戊辰薨年十五追尊為齊和帝
葬恭安陵
史臣曰夏以桀亡殷隨紂滅郊天改朔理無延世而皇
符所集重興西楚神器蹔来雖有㝠數徽名大號斯為
幸矣
贊曰和帝晚隆掃難清宫逹機覩運髙頌永終
　
　
　
　
　
　
　
　
　
　
　
　
　
　
　
　南齊書卷八
　南齊書卷八考證
和帝本紀有司奏封庶人寳卷為零陽侯○零陽南史
　作零陵
中興二年二月壬戌湘東王寳晊伏誅○(臣祖庚/)按明
　帝十一男湘東無傳南史王亮傳云張稷等議立湘
　東嗣王寳晊領軍王瑩曰城閉已久人情離解征東
　在近何不諮問紀不載其事通鑑考異云和帝已立
　稷等知建康不可守故弑東昬豈敢復議立寳晊據
　此則議立湘東之説南史誤矣是時衍已有異志諸
　王無不見害湘東獨能自存乎
　
　
　
　
　
　南齊書卷八考證
欽定四庫全書
　南齊書卷九
　　梁　　　蕭　　　子　　　顯　　　撰
　志第一
　　禮上
禮儀繁博與天地而為量紀國立君人倫攸始三代遺
文略在經誥盖秦餘所亡逸也漢初叔孫通制漢禮而
班固之志不載及至東京太尉胡廣撰舊儀左中郎蔡
邕造獨斷應劭蔡質咸綴識時事而司馬彪之書不取
魏氏籍漢末大亂舊章殄滅侍中王粲尚書衛覬集創
朝儀而魚豢王沈陳夀孫盛竝未詳也吳則太史令丁
孚拾遺漢事蜀則孟光許慈草建衆典晉初司空荀覬
因魏代前事撰為晉禮㕘考今古更其節文羊祜任愷
庾峻應貞並共刪集成百六十五篇後摰虞傅咸纉續
此製未及成功中原覆沒今虞之決疑注是遺事也江
左僕射刁協太常荀崧補緝舊文光禄大夫蔡謨又踵
修緝朝故宋初因循改革事係羣儒其前史所詳並不
重述永明二年太子歩兵校尉伏曼容表定禮樂於是
詔尚書令王儉制定新禮立治禮樂學士及職局置舊
學四人新學六人正書令史各一人幹一人祕書省差
能書弟子二人因集前代撰治五禮吉凶賔軍嘉也文
多不載若郊廟庠序之儀冠婚䘮紀之節事有變革宜
録時事者備今志其輿輅旗常與往代同異者更立别篇
建元元年七月有司奏郊殷之禮未詳郊在何年復
以何祖配郊殷復在何時未郊得先殷與不明堂亦應
與郊同年而祭不若應祭者復有配與無配不祀者堂
殿職僚毁置云何八座丞郎通闗博士議曹郎中裴昭
明儀曹郎中孔逷議今年七月宜殷祀来年正月宜南
郊明堂並祭而無配殿中郎司馬憲議南郊無配饗祠
如舊明堂無配宜應廢祀其殷祀同用今年十月右僕
射王儉議案禮記王制天子先祫後時祭諸侯先時祭
後祫春秋魯僖二年祫明年春禘自此以後五年再殷
禮緯稽命徴曰三年一祫五年一禘經記所論禘祫與
時祭其言詳矣初不以先殷後郊為嫌至於郊配之重
事由王迹是故杜林議云漢業特起不因緣堯宜以髙
帝配天魏髙堂隆議以舜配天蒋濟云漢時奏議謂堯
已禪舜不得為漢祖舜亦已禪禹不得為魏之祖今宜
以武皇帝配天晉宋因循即為前式又案禮及孝經援
神契並云明堂有五室天子毎月於其室聽朔布教祭
五帝之神配以有功徳之君大戴禮記曰明堂者所以
明諸侯尊卑也許慎五經異義曰布政之宫故稱明堂
明堂盛貌也周官匠人職稱明堂有五室鄭𤣥云周人
明堂五室帝一室也初不聞有文王之寝鄭志趙商問
云説者謂天子廟制如明堂是為明堂即文廟邪鄭答
曰明堂主祭上帝以文王配耳猶如郊天以后稷配也
袁孝尼云明堂法天之宫本祭天帝而以文王配配其
父於天位則可牽天帝而就人鬼則非義也泰元十三
年孫耆之議稱郊以祀天故配之以后稷明堂以祀帝
故配之以文王由斯言之郊為皇天之位明堂即上帝
之廟徐邈謂配之為言必有神主郊為天壇則堂非文
廟史記云趙綰王臧欲立明堂于時亦未有郊配漢又
祀汾隂五畤即是五帝之祭亦未有郊配議者或謂南
郊之日已旅上帝若又以無配而特祀明堂則一日再
祭於義為黷案古者郊本不共日蔡邕獨斷曰祠南郊
祀畢次北郊又次明堂髙廟世祖廟謂之五供馬融云
郊天之祀咸以夏正五氣用事有休有王各以其時兆
於方郊四時合嵗功作相成亦以此月總旅明堂是則
南郊明堂各日之證也近代從省故與郊同日猶無煩
黷之疑何者其為祭雖同所以致祭則異孔晁云言五
帝佐天化育故有從祀之禮旅上帝是也至於四郊明
堂則是本祀之所譬猶功臣從饗豈復廢其私廟且明
堂有配之時南郊亦旅上帝此則不疑於共日今何故
致嫌於同辰又禮記天子祭天地四方山川五祀嵗徧
尚書堯典咸秩無文詩云昭事上帝聿懐多福據此諸
義則四方山川猶必享祀五帝大神義不可略魏文帝
黄初二年正月郊天地明堂明帝太和元年正月以武
皇帝配天文皇帝配上帝然則黄初中南郊明堂皆無
配也又郊日及牲色異議紛然郊特牲云郊之用辛周
之始郊也盧植云辛之為言自新絜也鄭𤣥云用辛日
者為人當齋戒自新絜也漢魏以来或丁或已而用辛
常多考之典據辛日為允郊特牲又云郊牲幣宜以正
色繆襲據祭法云天地騂犢周家所尚魏以建丑為正
牲宜尚白白虎通云三王祭天一用夏正所以然者夏
正得天之數也魏用異朔故牲色不同今大齊受命建
寅創歴郊廟用牲一依晉宋謂宜以今年十月殷祀宗
廟自此以後五年再殷来年正月上辛有事南郊宜以
共日還祭明堂又用次辛饗祀北郊而並無配犧牲之
色率由舊章詔可明堂可更詳有司又奏明堂尋禮無
明文唯以孝經為正竊尋設祀之意盖為文王有配則
祭無配則止愚謂既配上帝則以帝為主今雖無配不
應闕祀徐邈近代碩儒毎所折𠂻其云郊為天壇則堂
非文廟此實明據内外百司立議已定如更詢訪終無
異説傍儒依史竭其管見既聖㫖惟疑羣下所未敢詳
廢置之宜仰由天鑒詔依舊
建元四年世祖即位其秋有司奏尋前代嗣位或仍前
郊年或别始晉宋以来未有畫一今年正月已郊未審
明年應南北二郊祀明堂與不依舊通闗八座丞郎博
士議尚書令王儉議案秦為諸侯雜祀諸畤始皇并天
下未有定祠漢髙受命因雍四畤而起北畤始祠五帝
未定郊邱文帝六年新垣平議初起渭陽五帝廟武帝
初至雍郊見五畤後常三嵗一郊祠雍元鼎四年始立
后土祠於汾隂眀年立太一祠於甘泉自是以後二嵗
一郊與雍更祠成帝初即位丞相匡衡於長安定南北
郊哀平之際又復甘泉汾隂祠平帝元始五年王莽奏
依匡衡議還復長安南北二郊光武建武二年定郊祀
兆於洛陽魏晉因循率由漢典雖時或參差而類多閒
嵗至於嗣位之君參差不一宜有定制檢晉明帝大寜
五年南郊其年九月崩成帝即位明年改元即郊簡文
咸安二年南郊其年七月崩孝武即位明年改元亦郊
宋元嘉三十年正月南郊其年二月崩孝武嗣位明年
改元亦郊此則二代明例差可依放謂明年正月宜饗
禮二郊䖍祭明堂自兹厥後依舊閒嵗尚書領國子祭
酒張緒等十七人並同儉議詔可
永明元年當南郊而立春在郊後世祖欲遷郊尚書令
王儉啓案禮記郊特牲云郊之祭也迎長日之至也大
報天而主日也易説三王之郊一用夏正盧植云夏正
在冬至後傳曰啓蟄而郊此之謂也然則圜丘與郊各
自行不相害也鄭𤣥云建寅之月晝夜分而日長矣王
肅曰周以冬祭天於圜丘於正月又祭天以祈糓祭法
稱燔柴太壇則圜丘也春秋傳云啟蟄而郊則祈糓也
謹尋禮傳二文各有其義盧王兩説有若合符中朝省
二丘以并二郊即今之郊禮義在報天事兼祈糓既不
全以祈農何必俟夫啟蟄史官唯見傳義未達禮㫖又
尋景平元年正月三日辛丑南郊其月十一日立春元
嘉十六年正月六日辛未南郊其月八日立春此復是
近世明例不以先郊後春為嫌若或以元日合朔為礙
者則晉成帝咸康元年正月一日加元服二日親祀南
郊元服之重百僚備列雖在致齋行之不疑今齋内合
朔此即前准若聖心過恭寜在嚴絜合朔之日散官備
防非預齋之限者於止車門外别立幔省若日色有異
則列於省前望實為允謂無煩遷日從之
永明二年祠部郎中蔡履議郊與明堂本宜異日漢東
京禮儀志南郊禮畢次北郊明堂髙廟世祖廟謂之五
供蔡邕所據亦然近世存省故郊堂共日来年郊祭宜
有定准太學博士王祐議来年正月上辛宜祭南郊次
辛有事明堂後辛饗祀北郊兼博士劉蔓議漢元鼎五
年以辛巳行事自後郊日略無違異元封元年四月癸
夘登封泰山坐明堂五年甲子以髙祖配漢家郊祀非
盡天子之縣故祠祭之月事有不同後漢永平以来明
堂兆於國南而郊以上丁故供修三祀得并在初月雖
郊有常日明堂猶無定辰何則郊丁社甲有説則從經
禮無文難以意造是以必算良辰而不祭寅丑且禮之
奠祭無同共者唯漢以朝日合於報天爾若依漢書五
供便應先祭北郊然後明堂則是地先天食所未可也
兼太常丞蔡仲熊議鄭志云正月上辛祀后稷於南郊
還於明堂以文王配故宋氏創立明堂郊還即祭是用
鄭志之説也盖為志者失非𤣥意也𤣥之言曰未審周
明堂以何月於月令則以季秋案𤣥注月令季秋大饗
帝云大饗徧祭五帝又云大饗於明堂以文武配其時
秋也去啓蟄逺矣又周禮大司樂凡大祭祀宿縣尋宿
縣之㫖以日出行事故也若日闇而後行事則無假預
縣果日出行事何得方俟郊還東京禮儀志不記祭之
時日而志云天郊夕牲之夜夜漏未盡八刻進熟明堂
夕牲之夜夜漏未盡七刻進熟尋明堂之在郊前一刻
而進獻奏樂方待郊還魏髙堂隆表九日南郊十日北
郊十一日明堂十二日宗廟案隆此言是審于時定制
是則周禮二漢及魏皆不共日矣禮以辛郊書以丁祀
辛丁皆合宜臨時詳擇太尉從事中郎顧憲之議春秋
傳以正月上辛郊祀禮記亦云郊之用辛尚書獨云丁
巳用牲于郊先儒以為先甲三日辛後甲三日丁可以
接事天神之日後漢永平二年正月辛未宗祀光武皇
帝於明堂辛既是常郊之日郊又在明堂之前無容不
郊而堂則理應郊堂司徒西閣祭酒梁王議孝經鄭𤣥
注云上帝亦天别名如鄭㫖帝與天亦言不殊近代同
辰良亦有據魏泰和元年正月丁未郊祀武皇帝以配
天宗祀文皇帝於明堂以配上帝此則已行之前准驍
騎将軍江淹議郊旅上天堂祀五帝非為一日再黷之
謂無俟釐革尚書陸澄議遺文餘事存乎舊書郊宗地
近勢可共日不共者義在必異也元始五年正月六日
辛未郊髙皇帝以配天二十二日丁亥宗祀孝文於明
堂配上帝永平二年正月辛未宗祀五帝於明堂光武
皇帝配章帝元和二年廵狩岱宗柴祭翌日祀五帝於
明堂柴山祀地尚不共日郊堂宜異於例益明陳忠奏
事云延光三年正月十三日南郊十四日北郊十五日
明堂十六日宗廟十七日世祖廟仲逺五祀紹統五供
與忠此奏皆為相符髙堂隆表二郊及明堂宗廟各一
日摯虞新禮議明堂南郊間三兆禋天饗帝共日之證
也又上帝非天昔人言之已詳今明堂用日宜依古在
北郊後漢唯南郊備大駕自北郊以下車駕十省其二
今祀明堂不應大駕尚書令王儉議前漢各日後漢亦
不共辰魏晉故事不辨同異宋立明堂唯據自郊徂宫
之義未逹祀天旅帝之㫖何者郊壇旅天甫自詰朝還
祀明堂便在日昃雖致祭有由而煩黷斯甚異日之議
於理為𢎞春秋感精符云王者父天母地則北郊之祀
應在明堂之先漢魏北郊亦皆親奉晉泰寜有詔未及
遵遂咸和八年甫得營繕太常顧和秉議親奉康皇之
世已經遵用宋氏因循未遑釐革今宜親祀北郊明年
正月上辛祀昊天次辛瘞后土後辛祀明堂御並親奉
車服之儀率循漢制南郊大駕北郊明堂降為法駕衮
冕之服諸祀咸用詔可
建武二年通直散騎常侍庾曇隆啓伏見南郊壇員兆
外内永明中起瓦屋形製宏壮檢案經史無所准據尋
周禮祭天於圜丘取其因髙之義兆於南郊就陽位也
故以髙敞貴在上昭天明旁流氣物自秦漢以来雖郊
祀參差而壇域中間並無更立宫室其意何也政是質
誠尊天不自崇樹兼事通曠必務開逺宋元嘉南郊至
時權作小陳帳以為退息泰始薄加脩廣永明初彌漸
髙麗往年工匠遂啓立瓦屋前代帝皇豈於上天之祀
而昧營構所不為者深有情意記稱掃地而祭於其質
也器用陶匏天地之性也故至敬無文以素為貴竊謂
郊事宜擬休偃不俟髙大以明謙恭肅敬之㫖庶或仰
允太靈俯愜羣望詔付外詳國子助教徐景嵩議伏尋
三禮天地兩祀南北二郊但明祭取犧牲器用陶匏不
載人君偃處之儀今棟瓦之構雖殊俱非千載成例宜
務因循太學博士賀瑒議周禮王旅上帝張氊案設皇
邸國有故而祭亦曰旅氊案以氊為牀於幄中不聞郊
所置宫宇兼左丞王摛議掃地而祭於郊謂無築室之
議並同曇隆驍騎将軍虞炎議以為誠慤所施止在一
壇漢之郊祀饗帝甘泉天子自竹宫望拜息殿去壇塲
既逺郊奉禮畢旋幸於此瓦殿之與帷宫謂無簡格祠
部郎李撝議周禮凡祭祀張其旅幕張尸次尸則有幄
仲師云尸次祭祀之尸所居更衣帳也凡祭之文既不
止於郊祀立尸之言理應闗於宗廟古則張幕今也房
省宗廟旅幕可變為棟宇郊祀氊案何為不轉製檐甍
曇隆議不行
建武二年旱有司議雩祭依明堂祠部郎何佟之議曰
周禮司巫云若國大旱則帥巫而舞雩鄭𤣥云雩旱祭
也天子於上帝諸侯以下於上公之神又女巫云旱暵
則舞雩鄭𤣥云使女巫舞旱祭崇隂也鄭衆云求雨以
女巫禮記月令云命有司為民祈祀山川百原乃大雩
帝用盛樂乃命百縣雩祀百辟卿士有益於民者以祈
糓實鄭𤣥云陽氣盛而恒旱山川百原能興雲致雨者
也衆水所出為百原必先祭其本雩吁嗟求雨之祭也
雩帝謂為壇南郊之旁祭五精之帝配以先帝也自鞉
鞞至柷敔為盛樂他雩用歌舞而已百辟卿士古者上
公以下謂勾龍后稷之類也春秋傳曰龍見而雩止當
以四月王肅云大雩求雨之祭也傳曰龍見而雩謂四
月也若五月六月大旱亦用雩禮於五月著雩義也晉
永和中中丞啟雩制在國之南為壇祈上帝百辟舞童
八列六十四人歌雲漢詩皆以孟夏得雨報太牢于時
博士議舊有壇漢魏各自討尋月令云命有司祈祀山
川百原乃大雩又云乃命百縣雩祀百辟卿士則大雩
所祭唯應祭五精之帝而已勾芒等五神既是五帝之
佐依鄭𤣥説宜配食於庭也鄭𤣥云雩壇在南郊壇之
旁而不辨東西尋地道尊右雩壇方郊壇為輕理應在
左宜於郊壇之東營域之外築壇既祭五帝謂壇宜員
尋雩壇髙廣禮傳無明文案覲禮設方明之祀為壇髙
四尺用珪璋等六玉禮天地四方之神王者率諸侯親
禮為所以教尊尊也雩祭五帝粗可依放謂今築壇宜
崇四尺其廣輪仍以四為度徑四丈周員十二丈而四
階也設五帝之位各依其方如在明堂之儀皇齊以世
祖配五精於明堂今亦宜配饗於雩壇矣古者孟春郊
祀祈嘉糓孟夏雩祭祈甘雨二祭雖殊而所為者一禮
唯有冬至報天初無得雨賽帝今雖闕冬至之祭而南
郊兼祈報之禮理不容别有賽答之事也禮祀帝於郊
則所尚省費周祭靈威仰若后稷各用一牲今祀五帝
世祖亦宜各用一犢斯外悉如南郊之禮也武帝遏宻
未終自可不奏盛樂至於旱祭舞雩盖是呼嗟之義既
非存懽樂謂此不渉嫌其餘祝史稱辭仰祈靈澤而已
禮舞雩乃使無闕今之女巫並不習歌舞方就教試恐
不應速依晉朝之議使童子或時取舍之宜也司馬彪
禮儀志云雩祀著皂衣盖是崇隂之義今祭服皆緇差
無所革其所歌之詩及諸供湏輙勒主者申攝備辦從
之
隆昌元年有司奏㕘議明堂咸以世祖配國子助教謝
曇濟議案祭法禘郊祖宗並列嚴祀鄭𤣥注義亦據兼
饗宜祖宗兩配文武雙祀助教徐景嵩光禄大夫王逡
之謂宜以世祖文皇帝配祠部郎何佟之議周之文武
尚推后稷以配天謂文皇宜推世祖以配帝雖事施於
奠祖亦義章於嚴父焉左僕射王晏議以為若用鄭𤣥
祖宗通稱則生有功徳没垂尊稱歴代配帝何止於郊
今殷薦上帝允屬世祖百代不毁其文廟乎詔可至永
元二年佟之又建議曰案祭法有虞氏禘黄帝而郊嚳
祖顓頊而宗堯周人禘嚳而郊稷祖文王而宗武王鄭
𤣥云禘郊祖宗謂祭祀以配食也禘謂祀昊天於圜丘
也祭上帝於南郊曰祭祀五帝五神於明堂曰祖宗郊
祭一帝而明堂祭五帝小徳配寡大徳配衆王肅云祖
宗是廟不毁之名果如肅言殷有三祖三宗並應不毁
何故止稱湯契且王者之後存焉舜寜立堯頊之廟傳
世祀之乎漢文以髙祖配泰畤至武帝立明堂復以髙
祖配食一人兩配有乖聖典自漢明以来未能反者故
明堂無兼配之祀竊謂先皇宜列二帝於文祖尊新廟
為髙宗並世祖而泛配以申聖主嚴父之義先皇於武
皇倫則第為季義則經為臣設配饗之坐應在世祖之
下並列俱西向國子博士王摛議孝經周公郊祀后稷
以配天宗祀文王於明堂以配上帝不云武王又周頌
思文后稷配天也我将祀文王於明堂也武王之文唯
執競云祀武王此自周廟祭武王詩彌知明堂無矣佟
之又議孝經是周公居攝時禮祭法是成王反位後所
行故孝經以文王為宗祭法以文王為祖又孝莫大於
嚴父配天則周公其人也尋此㫖寜施成王乎若孝經
所説審是成王所行則為嚴祖何得云嚴父邪且思文
是周公祀后稷配天之樂歌我将是祀文王配明堂之
樂歌若如摛議則此二篇皆應在復子明辟之後請問
周公祀后稷文王為何所歌又國語云周人禘嚳郊稷
祖文王宗武王韋昭云周公時以文王為宗其後更以
文王為祖武王為宗尋文王以文治而為祖武王以武
定而為宗欲明文亦有大徳武亦有大功故鄭注祭法
云祖宗通言耳是以詩云昊天有成命二后受之注云
二后文王武王也且眀堂之祀有單有合故鄭云四時
迎氣於郊祭一帝還於明堂因祭一帝則以文王配明
一賔不容兩主也享五帝於明堂則泛配文武泛之為
言無的之辭其禮既盛故祖宗並配㕘議以佟之為允
詔可
太祖為齊王依舊立五廟即位立七廟廣陵府君太中
府君淮隂府君即丘府君太常府君宣皇帝昭皇后為
七廟建元二年太祖親祀太廟六室如儀拜伏竟次至
昭后室前儀注應倚立上以為疑欲使廟僚行事又欲
以諸王代祝令於昭后室前執爵以問彭城丞劉瓛瓛
對謂若都不至昭后坐前竊以為薄廟僚即是代上執
爵饋奠耳祝令位卑恐諸王無容代之舊廟儀諸王得
兼三公親事謂此為便從之及太子穆妃薨卒哭袝于
太廟隂室永明十一年文恵太子薨卒哭祔于太廟隂
室太祖崩毁廣陵府君鬱林即位追尊文帝又毁太中
主止淮隂府君明帝立復舊及崩祔廟與世祖為兄弟
不為世數
史臣曰先儒説宗廟之義據髙祖已下五世親盡故親
廟有四周以后稷始祖文武二祧所以云王立七廟也
禹無始祖湯不先契夏五殷六其數如之漢立宗廟違
經背古匡衡貢禹蔡邕之徒空有遷毁之議亘年四百
竟無成典魏氏之初親廟止乎四葉吳蜀享祭失禮已
多晉用王肅之談以文景為共世上至征西其實六也
尋其此意非以兄弟為後當以立主之義可相容於七
室及楊元后崩征西之廟不毁則知不以元后為世數
廟有七室數盈八主江左賀循立議以後弟不繼兄故
世必限七主無定數宋臺初立五廟以臧后為世室就
禮而求亦親廟四矣義反㑹鄭非謂從王自此以来因
仍舊制夫妻道合非世葉相承譬由下祭殤嫡無闗廟
數同之祖曾義未可了若據伊尹之言必及七世則子
昭孫穆不列婦人若依鄭𤣥之説廟有親稱妻者言齊
豈或濫享且閟宫之徳周七非數楊元之祀晉八無傷
今謂之七廟而上唯六祀使受命之君流光之典不足
若謂太祖未登則昭穆之數何繼斯故禮官所宜詳也
宋泰豫元年明帝崩博士周洽議權制諒闇之内不親
奉四時祠建元四年尚書令王儉採晉中朝諒闇議奏
曰權典既行䘮禮斯奪事興漢世而源由甚逺殷宗諒
闇非有服之稱周王即吉唯宴樂為譏春秋之義嗣君
踰年即位則預朝㑹聘享焉左氏云凡君即位卿出並
聘踐修舊好又云諸侯即位小國聘焉以繼好結信謀
事補闕禮之大者至於諒闇之内而圖婚三年未終而
吉禘齊歸之䘮不廢蒐把公之卒不徹樂皆致譏貶以
明鑒戒自斯而談朝聘烝嘗之典卒哭而備行婚禘蒐
樂之事三載而後舉通塞興廢各有由然又案大戴禮
記及孔子家語並稱武王崩成王嗣位明年六月既葬
周公冠成王而朝于祖以見諸侯命祝雍作頌襄十五
年十一月晉侯周卒十六年正月葬晉悼公平公既即
位改服脩官烝于曲沃禮記曽子問孔子曰天子崩國
君薨則取羣廟之主而蔵諸祖廟禮乎卒哭成事而後
主各反其廟春秋左氏傳凡君卒哭而祔祔而後特祀
於主烝嘗禘於廟先儒云特祀於主者特以䘮禮奉新
亡者至於寝不同於古烝嘗禘於廟者卒哭成事羣廟
之主各反其廟則四時之祭皆即吉也三年䘮畢吉禘
於廟躋羣主以定新主也凡此諸義皆著在經誥昭乎
方冊所以晉宋因循同規前典卒哭公除親奉烝嘗率
禮無違因心允協爰至泰豫元年禮官立議不宜親奉
乃引三年之制自天子達又據王制稱䘮三年不祭唯
祭天地社稷越紼而行事曾不知自天子逹本在至情
既葬釋除事以權奪委衰襲衮孝享宜申越紼之㫖事
施未葬卒哭之後何紼可越復依范宣之難杜預譙周
之論士祭並非明據晉武在䘮每欲存寜戚之懐不全
依諒闇之典至於四時烝嘗盖以哀疾未堪非便頓改
舊式江左以来通儒碩學所歴多矣守而弗革義豈徒
然又宜即心而言公卿大夫則負扆親臨三元告始則
朝㑹萬國雖金石輟響而簨􁎛充庭情深於恒哀而跡
降於凡制豈曰能安國家故也宗廟烝嘗孝敬所先寜
容吉事備行斯典獨廢就令必宜廢祭則應三年永闕
乃復同之他故有司攝禮進退二三彌乖典𠂻謂宜依
舊親奉從之
永明九年正月詔太廟四時祭薦宣帝麫起餅鴨􁂄孝
皇后筍鴨卵脯醤炙白肉髙皇帝薦肉膾葅羮昭皇后
茗粣炙魚皆所嗜也先是世祖夢太祖曰宋氏諸帝嘗
在太廟從我求食可别為吾祠上乃敕豫章王妃庾氏
四時還青溪宫舊宅處内合堂奉祠二帝二后牲牢服
章用家人禮
史臣曰漢氏之廟徧在郡國求祀已瀆緣情又疎重檐
閟寝不可兼建故前儒抗議謂之遷毁光武入纂南頓
君已上四世别祠舂陵建武三年幸舂陵園廟是也張
衡南都賦曰清廟肅以微微明帝至于章和每幸章陵
輙祀舊宅建安末魏氏立宗廟皆在鄴都魏文黄初二
年洛廟未成親祀武帝於建始殿申家人禮世祖發漢
明之夢肇祀故宫孝享既申義合前典亦一時之盛也
永明六年太常丞何諲之議今祭有生魚一頭干魚五
頭少牢饋食禮云司士升魚腊膚魚用鮒十有五上既
云腊下必是鮮其數宜同稱膚足知鱗革無毁記云槁
魚曰商祭鮮曰脡祭鄭注商量脡直也尋商㫖裁截脡
義在全賀循祭義猶用魚十五頭今鮮頓刪約槁皆全
用謂宜鮮槁各二頭槁微斷首尾示存古義國子助教
桑恵度議記稱尚𤣥酒而爼腥魚𤣥酒不容多鮮魚理
宜約干魚五頭者以其既加人功可法於五味以象酒
之五齊也今欲鮮槁各雙義無所法諲之議不行
十年詔故太宰褚淵故太尉王儉故司空栁世隆故驃
騎大将軍王敬則故鎮東大将軍陳顯達故鎮東将軍
李安民六人配饗太祖廟廷祠部郎何諲之議功臣配
饗累行宋世檢其遺事題列坐位具書贈官爵諡及名
文不稱主便是設板也白虎通云祭之有主孝子以繋
心也揆斯而言升配廟廷不容有主宋時板度既不復
存今之所制大小厚薄如尚書召板為得其𠂻有司攝
太廟舊人亦云見宋功臣配饗坐板與尚書召板相似
事見儀注
十一年右僕射王晏吏部尚書徐孝嗣侍中何𦙍奏故
太子祔太廟既無先准檢宋元后故事太尉行禮太子
拜伏與太尉俱臣等㕘議依擬前典太常主廟位太尉
執禮祔太孫拜伏皆與之俱正禮既畢隂室之祭太孫
宜親自進奠詔可
建武二年有司奏景懿后遷登新廟車服之儀祠部郎
何佟之議曰周禮王之六服大裘為上衮冕次之五車
玉輅為上金輅次之皇后六服褘衣為上褕翟次之首
飾有三副為上編次之五車重翟為上厭翟次之上公
有大裘玉輅而上公夫人有副及褘衣是以祭統云夫
人副褘立于東房也又鄭云皇后六服唯上公夫人亦
有褘衣詩云翟茀以朝鄭以翟茀為厭翟侯伯夫人入
廟所乘今上公夫人副褘既同則重翟或不殊矣况景
皇懿后禮崇九命且晉朝太妃服章之禮同於太后宋
代皇太妃唯無五牛旗為異其外侍官則有侍中散騎
常侍黄門侍郎散騎侍郎各二人分從前後部同於王
者内職則有女尚書女長御各二人棨引同於太后又
魏朝之晉王晉之宋王並置百官擬於天朝至於晉文
王終猶稱薨而太上皇稱崩則是禮加於王矣故前議
景皇后悉依近代皇太妃之儀則侍衛陪乘並不得異
后乘重翟亦謂非疑也尋齊初移廟宣皇神王乘金輅
皇帝親奉亦乘金輅先往行禮畢仍從神主至新廟今
所宜依准也從之
永泰元年有司議應廟見不尚書令徐孝嗣議嗣君即
位並無廟見之文蕃支纂業乃有䖍謁之禮左丞蕭琛
議竊聞祗見厥祖義著商書朝于武宫事光晉册豈有
正位居尊繼業承天而不䖍覲祖宗格于太室毛詩周
頌篇曰烈文成王即政諸侯助祭也鄭注云新王即政
必以朝享之禮祭於祖考告嗣位也又篇曰閔予小子
嗣王朝廟也鄭注云嗣王者謂成王也除武王之䘮将
始即政朝於廟也則隆周令典煥炳經記體嫡居正莫
若成王又二漢由太子而嗣位者西京七主東都四帝
其昭成哀和順五君並皆謁廟文存漢史其恵景武元
明章六君前史不載謁事或是偶有闕文理無異説議
者乃云先在儲宫已經致敬卒哭之後即親奉時祭則
是廟見故無别謁之禮竊以為不然儲后在宫亦從郊
祀若謂前䖍可兼後敬開元之始則無假復有配天之
祭矣若以親奉時祭仍為廟見者自漢及晉支庶嗣位
並皆謁廟既同有烝嘗何為獨修繁禮且晉成帝咸和
元年改號以謁廟咸康元年加元服又更謁夫時非異
主猶不疑二禮相因况位隔君臣而返以一謁兼敬宜
逺纂周漢之盛範近黜晉宋之乖義展誠一廟駿奔萬
國奏可
永明元年十二月有司奏今月三日臘祀太社稷一日
合朔日蝕既在致齋内未審於社祀無疑不曹檢未有
前准尚書令王儉議禮記曾子問天子嘗禘郊社五禮
之祭簠簋既陳唯大䘮乃廢至於當祭之日火日蝕則
停尋伐鼓用牲由来尚矣而簠簋初陳問所不及據此
而言致齋初日仍值薄蝕則不應廢祭又初平四年士
孫瑞議以日蝕廢社而不廢郊朝議從之王者父天親
地郊社不殊此則前准謂不宜廢詔可
永明十一年兼祠部郎何佟之議案禮記郊特牲社祭
土而主隂氣也君南向於北墉下答隂之義也鄭𤣥云
答猶對也北墉社内北牆也王肅云隂氣北向故君南
向以荅之答之為言是相對之稱知古祭社北向設位
齋官南向明矣近代相承帝社南向太社及稷並東向
而齋官位在帝社壇北西向於神背後行禮又名稷為
稷社甚乖禮意及未知失在何時原此理當未久竊以
皇齊改物禮樂維新中國之神莫貴於社若遂仍前謬
懼虧盛典謂二社語其義則殊論其神則一位並宜北
向稷若北向則成相背稷是百穀之總神非隂氣之主
宜依先東向齋官立社壇東北南向立東為上諸執事
西向立南為上稷依禮無兼稱今若欲尊崇正可名為
太稷耳豈得謂為稷社邪臘祀太社日近案奏事御改
定儀注儀曹稱治禮學士議曰郊特牲又云君之南向
答陽也臣之北向荅君也若以陽氣在南則位應向北
隂氣在北則位宜向南今南北二郊一限南向皇帝黒
瓚階東西向故知壇墠無繫於隂陽設位寜拘於南北
羣神小祠類皆限南面薦饗之時北向行禮盖欲申靈
祗之尊表求幽之義魏世秦静使社稷别營稱自漢以
来相承南向漢之於周世代未逺鄗上頺基商邱餘樹
猶應尚存迷方失位未至於此通儒達識不以為非庾
蔚之昔已有此議後徐爰周景逺並不同仍舊不改佟
之議来難引君南向答陽臣北向答君敢問荅之為言
為是相對為是相背相背則社位南向君亦南向可如
来議郊特牲云臣之北向答君復是君背臣今言君南
臣北向相稱荅則君南不得稱答矣記何得云祭社君
南向以答隂邪社果同向則君亦宜西向何故在社南
向在郊西向邪解則不然記云君之南向答陽此明朝
㑹之時盛陽在南故君南向對之猶聖人南面而聽向
明而治之義耳寜是祈祀天地之日乎知祭社北向君
答故南向祀天南向君答宜北向矣今皇帝黒瓚階東
西向者斯盖始入之别位非接對之時也案記云社所
以神地之道也又云社祭土而主隂氣又云不用命戮
于社孔安國云社主隂隂主殺傳曰日蝕伐鼓于社杜
預云責羣隂也社主隂氣之盛故北向設位以本其義
耳餘祀雖亦地祗之貴而不主此義故位向不同不得
見餘隂祀不北向便謂社應南向也案周禮祭社南向
君求幽宜北向而記云君南向答隂之義求幽之論不
乖歟魏權漢社社稷同營共門稷壇在社壇北非古制
後移宫南自當如静此言乃是顯漢社失周法見漢世
舊事尒時祭社南向未審出何史籍就如議者静所言
是祭社位向仍漢舊法漢又襲周成規因而不改者則
社稷三座並應南向今何改帝社南向泰社及稷並東
向邪治禮又難佟之凡三往反至建武二年有司議治
禮無的然顯據佟之議乃行
建武二年祠部郎何佟之奏案周禮大宗伯以蒼璧禮
天黄琮禮地鄭𤣥又云皆有牲幣各放其器之色知禮
天圜丘用𤣥犢禮地方澤用黄牲矣牧人云凡陽祀用
騂牲隂祀用黝牲鄭𤣥云騂赤黝黒也陽祀祭天南郊
及宗廟隂祀祭地北郊及社稷祭法云燔柴於泰壇祭
天也瘞埋於泰折祭地也用騂犢鄭云地隂祀用黝牲
與天俱用犢故連言之耳知此祭天地即南北郊矣今
南北兩郊同用𤣥牲又明堂宗廟社稷俱用赤有違昔
典又鄭𤣥云祭五帝於明堂勾芒等配食自晉以来并
圜丘於南郊是以郊壇列五帝勾芒等今明堂祀五精
更闕五神之位北郊祭地祗而設重黎之坐二三乖舛
懼虧盛則前軍長史劉繪議語云犂牛之子騂且角雖
欲勿用山川其舍諸未詳山川合為隂祀不若在隂祀
則與黝乖矣佟之又議周禮以天地為大祀四望為次
祀山川為小祀周人尚赤自四望以上牲色各依其方
者以其祀大宜從本也山川以下牲色不見者以其祀
小從所尚也則論禮二説豈不合符㕘議為允從之
永元元年歩兵校尉何佟之議曰盖聞聖帝明王之治
天下也莫不尊奉天地崇敬日月故冬至祀天於圜丘
夏至祭地於方澤春分朝日秋分夕月所以訓民事君
之道化下嚴上之義也故禮云王者必父天母地兄日
姊月周禮典瑞云王搢大圭執鎮圭藻藉五采五就以
朝日馬融云天子以春分朝日秋分夕月覲禮天子出
拜日於東門之外盧植云朝日以立春之日也鄭𤣥云
端當為冕朝日春分之時也禮記朝事議云天子冕而
執鎮圭尺有二寸率諸侯朝日於東郊所以教尊尊也
故鄭知此端為冕也禮記保傅云三代之禮天子春朝
朝日秋暮夕月所以明有敬也而不明所用之定辰馬
鄭云用二分之時盧植云用立春之日佟之以為日者
太陽之精月者太隂之精春分陽氣方永秋分隂氣向
長天地至尊用其始故祭以二至日月禮次天地故朝
以二分差有理據則融𤣥之言得其義矣漢世則朝朝
日暮夕月魏文帝詔曰覲禮天子拜日東門之外反禮
方明朝事議曰天子冕而執鎮圭率諸侯朝日於東郊
以此言之盖諸侯朝天子祀方明因率朝日也漢改周
法羣公無四朝之事故不復朝於東郊得禮之變矣然
旦夕常於殿下東向拜日其禮太煩今採周春分之禮
損漢日拜之儀又無諸侯之事無所出東郊今正殿即
亦朝㑹行禮之庭也宜常以春分於正殿之庭拜日其
夕月文不分明其議奏魏秘書監薛循請論云舊事朝
日以春分夕月以秋分案周禮朝日無常日鄭𤣥云用
二分故遂施行秋分之夕月多東潛而西向拜之背實
逺矣謂朝日宜用仲春之朔夕月宜用仲秋之朔淳于
睿駮之引禮記云祭日於東祭月於西以端其位周禮
秋分夕月並行於上世西向拜月雖如背實亦猶月在
天而祭之於坎不復言背月也佟之案禮器云為朝夕
必放於日月鄭𤣥云日出東方月出西方又云大明生
於東月生於西此隂陽之分夫婦之位也鄭𤣥云大明
日也知朝日東向夕月西向斯盖各本其位之所在耳
猶如天子東西逰幸朝堂之官及拜官者猶北向朝拜
寜得以背實為疑邪佟之謂魏世所行善得與奪之𠂻
晉初弃圜丘方澤於兩郊二至輟禮至於二分之朝致
替無義江左草創舊章多闕宋氏因循未能反古竊惟
皇齊應天御極典教維新謂宜使盛典行之盛代以春
分朝於殿庭之西東向而拜日秋分夕於殿庭之東西向
而拜月此即所謂必放日月以端其位之義也使四方
觀化者莫不欣欣而頌美旒藻之飾盖本天之至質也
朝日不得同昊天至質之禮故𤣥冕三旒也近代祀天
著衮十二旒極文章之義則是古今禮之變也禮天朝
日既服宜有異頃世天子小朝㑹著絳紗袍通天金博
山冠斯即今朝之服次衮冕者也竊謂宜依此拜日月
甚得差降之宜也佟之任非禮局輕奏大典實為侵官
伏追慙震從之
永明三年有司奏来年正月二十五日丁亥可祀先農
即日輿駕親耕宋元嘉大明以来並用立春後亥日尚
書令王儉以為亥日籍田經記無文通下詳議兼太學
博士劉蔓議禮孟春之月立春迎春又於是月以元日
祈榖又擇元辰躬耕帝藉盧植説禮通辰日日甲至癸
也辰子至亥也郊天陽也故以日藉田隂也故以辰隂
禮卑後必居其末亥者辰之末故記稱元辰法曰吉亥
又据五行之説木生於亥以亥日祭先農又其義也太
常丞何諲之議鄭注云元辰盖郊後吉亥也亥水辰也
凡在墾稼咸存灑潤五行説十二辰為六合寅與亥合
建寅月東耕取月建與日辰合也國子助教桑恵度議
尋鄭𤣥以亥為吉辰者陽生於子元起於亥取陽之元
以為生物亥又為水十月所建百穀頼兹沾潤畢熟也
助教周山文議盧植云元善也郊天陽也故以日藉田
隂也故以辰蔡邕月令章句解元辰云日幹也辰支也
有事於天用日有事於地用辰助教何佟之議少牢饋
食禮云孝孫其来日丁亥用薦嵗事於皇祖伯某注云
丁未必亥也直舉一日以言之耳禘太廟禮日用丁亥
若不丁亥則用己亥辛亥茍有亥可也鄭又云必用丁
巳者取其令名自丁寜自變改皆為謹敬如此丁亥自
是祭祀之日不専施於先農漢文用此日耕藉祀先農
故後王相承用之非有别義殿中郎顧暠之議鄭𤣥稱
先郊後吉辰而不説必亥之由盧植明子亥為辰亦無
常辰之證漢世躬藉肇發漢文詔云農天下之本其開
藉田斯乃草創之令未覩親載之吉也昭帝癸亥耕于
鈎盾弄田明帝癸亥耕下邳章帝乙亥耕定陶又辛丑
耕懐魏之烈祖實書辛未不繋一辰徴於兩代矣推晉
之革魏宋之因晉政是服膺康成非有異見者也班固
序亥位云隂氣應亡射該藏萬物而雜陽閡種且亥既
水辰含育為性播厥取吉其在兹乎固序丑位云隂大
旅助黄鐘宣氣而牙物序未位云隂氣受任助蕤賔君
主種物使長大茂盛是漢朝迭選魏室所遷酌舊用丑
實兼有據㕘議奏用丁亥詔可
建元四年正月詔立國學置學生百五十人其有位樂
入者五十人生年十五以上二十以還取王公已下至
三将著作郎廷尉正太子舍人領䕶諸府司馬諮議經
除敕者諸州别駕治中等見居官及罷散者子孫悉取
家去都二千里為限太祖崩乃止
永明三年正月詔立學創立堂宇召公卿子弟下及員
外郎之𦙍凡置生二百人其年秋中悉集有司奏宋元
嘉舊事學生到先釋奠先聖先師禮又有釋菜未詳今
當行何禮用何樂及禮器尚書令王儉議周禮春入學
舍菜合舞記云始教皮弁祭菜示敬道也又云始入學
必祭先聖先師中朝以来釋菜禮廢今之所行釋奠而
已金石爼豆皆無明文方之七廟則輕比之五禮則重
陸納車𦙍謂宣尼廟宜依亭侯之爵范寗欲依周公之
廟用王者儀范宣謂當其為師則不臣之釋奠日備帝
王禮樂此則車陸失於過輕二范傷於太重喻希云若
至王者自設禮樂則肆賞於至敬之所若欲嘉美先師
則所况非備尋其此説守附情理皇朝屈尊𢎞教待以
師資引同上公即事惟允元嘉立學裴松之議應儛六
佾以郊樂未具故權奏登歌今金石已備宜設軒縣之
樂六佾之舞牲牢器用悉依上公其冬皇太子講孝經
親臨釋奠車駕幸聽
建武四年正月詔立學永泰元年東昬侯即位尚書符
依永明舊事廢學領國子助教曹思文上表曰古之建
國君民者必教學為先将以節其邪情而禁其流欲故
能化民裁俗習與性成也是以忠孝篤焉信義成焉禮
讓行焉尊教宗學其致一也是以成均煥於古典虎門
炳於前經陛下體睿淳神纘承鴻業今制書既下而廢
學先聞将恐觀國之光者有以擬議也若以國諱故宜
廢昔漢成立學爰洎元始百餘年中未嘗暫廢其間有
國諱也且晉武之崩又其學猶存斯皆先代不以國諱
而廢學之明文也永明以無太子故廢斯非古典也尋
國之有學本以興化致治也天子於以諮謀焉於以行
禮焉記云天子出征受命於祖受成於學執有罪反釋
奠於學又云食三老五更於太學天子袒而割牲執爵
而酳以教諸侯悌也於斯學是天子有國之基教也或
以之所言皆太學事也今引太學不非證也據臣所見
今之國學即古之太學晉初太學生三千人既多猥雜
惠帝時欲辨其涇渭故元康三年始立國子學官品第
五以上得入國學天子去太學入國學以行禮也太子
去太學入國學以齒讓也太學之與國學斯是晉世殊
其士庶異其貴賤耳然貴賤士庶皆湏教成故國學太
學兩存之也非有太子故立也然繋廢興於太子者此
永明之鉅失也漢崇儒雅㡬致刑厝而猶道謝三五者
以其致教之術未篤也古之教者家有塾黨有庠術有
序國有學以諷誦相摩今學非唯不宜廢而已乃宜更
崇尚其道望古作規使郡縣有學鄉閭立教請付尚書
及二學詳議有司奏從之學竟不立
永明五年十月有司奏南郡王昭業冠求儀注未有前
准尚書令王儉議皇孫冠事歴代所無禮雖有嫡子嫡
孫然而地居正體下及五世今南郡王體自儲暉實惟
國裔元服之典宜異列藩案士冠禮主人𤣥冠朝服賔
加其冠贊者結纓鄭𤣥云主人冠者之父兄也尋其言
父及兄則明祖在父不為主也大戴禮記公冠篇云公
冠自為主四加𤣥冕以卿為賔此則繼體之君及帝之
庶子不得稱子者也小戴禮記冠義云冠於阼以著代
也醮於客位三加彌尊加有成也注稱嫡子冠於阼庶
子冠於房記又云古者重冠故行之於廟所以自卑而
尊先祖也據此而言彌與鄭注儀禮相㑹是故中朝以
来太子冠則皇帝臨軒司徒加冠光禄贊冠諸王則郎
中加冠中尉贊冠今同於儲皇則重依於諸王則輕又
春秋之義不以父命辭王父命禮父在斯為子君在斯
為臣皇太子居臣子之節無専用之道南郡雖處蕃國
非支庶之列宜禀天朝之命微申冠阼之禮晉武帝詔
稱漢魏遣使冠諸王非古正典此盖謂庶子封王合依
公冠自主之義至於國之長孫遣使惟允宜使太常持
節加冠大鴻臚為贊醮酒之儀亦歸二卿祝醮之辭附
准經記别更撰立不依蕃國常體國官陪位拜賀自依
舊章其日内外二品清官以上詣止車集賀并詣東宫
南門通牋别日上禮宫臣亦詣門稱賀如上臺之儀既
冠之後尅日謁廟以𢎞尊祖之義此既大典宜通闗八
座丞郎并下二學詳議僕射王奐等十四人議並同并
撰立贊冠醮酒二辭詔可祝辭曰皇帝使給事中太常
武安侯蕭惠基加南郡王冠祝曰筮日筮賔肇加元服
棄尒㓜志從厥成徳親賢使能克隆景福醮酒辭曰㫖
酒既清嘉薦既盈兄弟具在淑慎儀形永屆眉夀於穆
斯寜
永明中世祖以㛰禮奢費勅諸王納妃上御及六宫依
禮止棗栗腵脩加以香澤花粉其餘衣物皆停唯公主
降嬪則止遺舅姑也永泰元年尚書令徐孝嗣議曰夫
人倫之始莫重冠婚所以尊表成徳結歡兩姓年代汙
隆古今殊則繁簡之儀因時或異三加廢於王庶六禮
限於天朝雖因習未久事難頓改而大典之要深宜損
益案士冠禮三加畢乃醴冠者醴則唯一而已故醴辭
無二若不體則每加輙醮以酒故醮辭有三王肅云醴
本古其禮重酒用時味其禮輕故也或醴或醮二三之
義詳記於經文今皇王冠畢一酌而已即可擬古設醴
而猶用醮辭實為乖𠂻尋婚禮實篚以四爵加以合卺
既崇尚質之理又象泮合之義故三飯卒食再酳用卺
先儒以禮成好合事終於三然後用巹合儀注先酳卺
以再以三有違㫖趣又郊特牲曰三王作牢用陶匏言
太古之時無共牢之禮三王作之而用太古之器重夫
婦之始也今雖以方樏示約而彌乖昔典又連卺以鏁
盖出近俗復别有牢燭雕費采飾亦虧曩制方今聖政
日隆聲教惟穆則古昔以敦風存餼羊以愛禮沿襲之
規有切治要嘉禮實重宜備舊章謂自今王侯已下冠
畢一酌醴以遵古之義醴即用舊文於事為允婚亦依
古以巹酌終酳之酒並除金銀連鏁自餘雜器悉用埏
陶堂人執燭足充焫燎牢燭華侈亦宜停省庶斲雕可
期移俗有漸参議並同奏可
晉武太始二年有司奏故事皇后諱與帝諱俱下詔曰
禮内諱不出宫近代諱之也建元元年太常上朝堂諱
訓僕射王儉議曰后諱依舊不立訓禮天子諸侯諱羣
祖臣隸既有從敬之義宜為太常府君諱至於朝堂榜
題本施至極既迨尊所不及禮降於在三晉之京兆宋
之東安不列榜題孫毓議稱京兆列在正廟臣下應諱
而不上榜宋初博士司馬道敬議東安府君諱宜上榜
何承天執不同即為明據其有人名地名犯太常府君
及帝后諱者皆改宣帝諱同二名不偏諱所以改承明
門為北掖以榜有之字與承並東宫承華門亦改為宣
華云
漢末蔡邕立漢朝㑹志竟不就秦人以十月旦為嵗首
漢初習以大饗㑹後用夏正饗㑹猶未廢十月旦㑹也
東京以後正旦夜漏未盡七刻鳴鐘受賀公侯以下執
贄来庭二千石以上升殿稱萬嵗然後作樂宴饗張衡
賦云皇輿夙駕登天光於扶桑然則雖云夙駕必辨色
而行事矣魏武都鄴正㑹文昌殿用漢儀又設百華燈
後魏文修洛陽宫室權都許昌宫殿狹小元日於城南
立氈殿青帷以為門設樂饗㑹後還洛陽依漢舊事晉
武帝初更定朝㑹儀夜漏未盡十刻庭燎起火羣臣集
傅𤣥朝㑹賦云華燈若乎火樹熾百枝之煌煌此則因
魏儀與庭燎並設也漏未盡七刻羣臣入白賀未盡五
刻就本位至漏盡皇帝出前殿百官上賀如漢儀禮畢
罷入羣臣坐謂之辰賀晝漏上三刻更出百官奉夀酒
大饗作樂謂之晝㑹别置女樂三十人於黄帳外奏房
中之歌江左多虞不復晨賀夜漏未盡十刻開宣陽門
至平旦始開殿門晝漏上五刻皇帝乃出受賀宋世至
十刻乃受賀其餘升降拜伏之儀及置立后妃王公已
下祠祀夕牲拜授弔祭皆有儀注文多不載
三月三日曲水㑹古禊祭也漢禮儀志云季春月上已
官民皆絜濯於東流水上自洗濯祓除去宿疾為大絜
不見東流為何水也晉中朝云公卿已下至於庶民皆禊
洛水之側事見諸禊賦及夏仲御傳也趙王倫簒位三
日㑹天淵池誅張林懐帝亦㑹天淵池賦詩陸機云天
淵池南石溝引御溝水池西積石為禊堂跨水流杯飲
酒亦不言曲水元帝又詔罷三日弄具今相承為百戯
之具雕弄技巧増損無常
史臣曰案禊與曲水其義参差舊言陽氣布暢萬物訖
出姑洗絜之也已者祉也言祈介祉也一説三月三日
清明之節将修事於水側禱祀以祈豐年應劭云禊者
絜也言自絜濯也或云漢世有郭虞者以三月上辰生
二女上已又生一女二日中頻生皆死時俗以為大忌
民人每至其日皆適東流水祈祓自絜濯浮酌清流後
遂為曲水案髙后祓㶚上馬融梁冀西第賦云西北戍
亥𤣥石承輸蝦蟇吐寫庚辛之域即曲水之象也今據
禊為曲水事應在永夀之前已有祓除則不容在髙后
之後祈農之説於事為當
九月九日馬射或説云秋金之節講武習射像漢立秋
之禮
史臣曰案晉中朝元㑹設臥騎倒騎顛騎自東華門馳
往神武門此亦角抵雜戯之流也宋武為宋公在彭城
九日出項羽戯馬臺至今相承以為舊准
　
　
　
　
　
　
　
　
　
　
　
　
　
　南齊書卷九
　南齊書卷九考證
禮志上永明元年十二月有司奏今月三日臘祀太社
　稷○(臣祖庚/)按通典云顓頊祀共工氏子勾龍為社
　烈山氏子柱為稷又云社壇在東稷壇在西祭法云
　王為羣姓立社曰太社後漢建武二年立太社稷于
　洛陽其名昉此郊特牲云日用甲日之始也周初日
　猶用戊召誥云戊午乃社于新邑自定禮後始用甲
　也迨漢髙帝以春三月及臘祠后稷後漢二月八月
　及臘一嵗三祠晉武帝太康九年詔社實一神其倂
　社之祀東晉元帝依魏洛京之制立二社一稷永明
　十一年從何佟之議稱稷為太稷盖依漢制然云臘
　祀則知齊特嵗一舉行耳
永明五年十月有司奏前准尚書令王儉議皇孫冠事
　歴代所無禮雖有嫡子嫡孫○通典嫡孫上有無字
元服之典宜異列蕃○通典列蕃下有依於諸王則輕
　同於儲皇則重二句
　
　
　
　
　
　
　
　
　
　
　
　
　
　
　
　南齊書卷九考證
欽定四庫全書
　南齊書卷十
　　梁　　　蕭　　　子　　　顯　　　撰
　志第二
　　禮下
建元四年髙帝山陵昭皇后應遷祔祠部疑有祖祭及
遣啟諸奠九飯之儀不左僕射王儉議奠如大斂賀循
云從墓之墓皆設奠如将葬廟朝之禮范寗云将窆而
奠雖不稱為祖而不得無祭從之有司又奏昭皇后神
主在廟今遷祔葬葬有虞以安神神既已處廟改葬出
靈豈應虞祭鄭注改葬云從廟之廟禮宜同從墓之墓
事何容異前代謂應無虞左僕射王儉議范寗云葬必
有魂車若不為其歸神将安舎世中改葬即墓所施靈
設祭何得不祭而毁耶賀循云既窆設奠於墓以終其
事雖非正虞亦粗相似晉氏修復五陵宋朝敬后改葬
皆有虞今設虞非疑從之
建元二年皇太子妃薨前宫臣疑所服左僕射王儉議
禮記文王世子父在斯為子君在斯為臣且漢魏以来
宫僚充備臣隸之節具體在三昔庾翼妻䘮王允滕𢎞
謂府吏宜有小君之服况臣節之重耶宜依禮為舊君
妻齊衰三月居官之身並合屬假朝晡臨哭悉繋東宫
今臣之未從官在逺者於居官之所屬寜二日半仍行
䘮成服遣牋表不得奔赴從之
太子妃斬草乘黄議建銘旌僕射王儉議禮既塗棺祝
取銘置于殯東大斂畢便應建于西階之東
宋大明二年太子妃薨建九旒有司又議斬草日建旒
與不若建旒應㡬旒及畫龍升降云何又用㡬翣僕射
王儉議旒本是命服無闗於凶事今公卿以下平存不
能備禮故在凶乃建耳東宫秩同上公九命之儀妃與
儲君一體義不容異無緣未同常例别立凶旒大明舊
事是不經詳議率爾便行耳今宜考以禮典不得效尤
從失吉部伍自有桁輅凶部别有銘旌若復立旒復置
何處翣自用八從之
有司奏大明故事太子妃𤣥宫中有石誌参議墓銘不
出禮典近宋元嘉中顔延作王球石誌素族無碑策故
以紀徳自爾以来王公以下咸共遵用儲妃之重禮殊
恒列既有哀策謂不須石誌從之
有司奏穆妃卒哭後靈還在道遇朔望當湏設祭不王
儉議既虞卒哭祭之於廟本是祭序昭穆耳未全同卒
吉四時之祭也所以有朔望殷事蕃國不行權制宋江
夏王妃卒哭以後朔望設祭帝室既以卒哭除䘮無緣
方有朔望之祭靈筵雖未升廟堂而舫中即成行廟猶
如桓𤣥及宋髙祖長沙臨川二國並有移廟之禮豈復
謂靈筵在途便設殷事耶推此而言朔望不復俟祭宋
懿后時舊事不及此益可知時議從之
建元三年有司奏皇太子穆妃以去年七月薨其年閏
九月未審當月數閏為應以閏附正月若用月數數閏
者南郡王兄弟便應以此四月晦小祥至於祥月不為
有疑不左僕射王儉議三百六旬尚書明義文公納幣
春秋致譏糓梁云積分而成月公羊云天無是月雖然
左氏謂告朔為得禮是故先儒咸謂三年期䘮嵗數沒
閏大功以下月數數閏夫閏者盖是年之餘日而月之
異朔所以吳商云含閏以正期允協情理今杖期之䘮
雖以十月而小祥至於祥縞必湏周嵗凡厭屈之禮要
取象正服祥縞相去二月厭降小祥亦以則之又且求
之名義則小祥本以年限考於倫例則相去必應二朔
今以厭屈而先祥不得謂此事之非期事既同條情無
異貫沒閏之理固在言先設令祥在此晦則去縞三月
依附准例益復為礙謂應湏五月晦乃祥此國之大典
宜共精詳并通闗八座丞郎研盡同異尚書令褚淵難
儉議曰厭屈之典由所尊奪情故祥縞備制而年月不
申今以十一月而祥從期可知既計以月數則應數閏
以成典若猶含之何以異於縞制疑者正以祥之當閏
月數相縣積分餘閏厯象所𢎞計月者數閏故有餘月
計年者苞含故致盈積稱理從制有何不可儉又荅淵
難曰含閏之義通儒所難但祥本應期屈而不遂語事
則名體具存論哀則情無以異迹雖數月義實計年閏
是年之歸餘故宜總而苞之期而兩祥緣尊故屈祥則
沒閏象年所申屈申兼著二途具舉經記之㫖其在兹
乎如使五月小祥六月乃閏則祥之去縞事成二月是
為十一月以象前期二朔以放後嵗名有區域不得相
參魯襄二十八年十二月乙未楚子卒唯書上月初不
言閏此又附上之明義也鄭射王賀唯云期則没閏初
不復區别杖期之中祥将謂不俟言矣成休甫云大祥
後禫有閏别數之明杖期之祥不得方於綅縞之末即
恩如彼就例如此淵又據舊義難儉十餘問儉隨事解
釋祠部郎中王珪之議謂䘮以閏施功衰以下小祥值
閏則略而不言今雖厭祥名猶存異於餘服計月為數
屈追慕之心以逺為邇日既餘分月非正朔含而全制
於情唯允僕射儉議理據詳博謹所附同今司徒淵始
雖疑難再經往反未同儉議依舊八座丞郎通共博議
為允以来五月晦小祥其祥􁆠自依常限奏御班下内
外詔可
皇太子穆妃服尚書左丞兼著作郎王逡問左僕射王
儉中軍南郡王小祥應待聞喜不穆妃七月二十四日
薨聞喜公八月發哀計十一月之限應在六月南郡王
為當同取六月則大祥復申一月應用八月非復正月
在存親之義若各自為祥廬堊相間𤣥素雜糅未審當
有此疑不儉曰送往有已復生有節罔極非服制所申
祥縞明示終之斷相待之義經記無聞世人多以廬室
衰麻不宜有異故相去一二月者或申以俱除此所謂
任情徑行未達禮㫖昔撰䘮記已嘗言之逺還之人自
有為而未祭在家之子立何辭以不變禮有除䘮而歸
者此則經記之遺文不待之明據假使應待則相去彌
年亦宜必待乃為衰絰永服以窮生吉蠲長絶於宗廟
斯不可矣茍曰非宜則旬月之間亦不容申何者禮有
倫序義無徒設今逺則不待近必相湏禮例既乖即心
無取若疑兄弟同居吉凶舛雜則古有異宫之義設無
異宫則逺還之子自應開立别門以終䘮事靈筵祭奠
隨在家之人再期而毁所以然者奔䘮禮云為位不奠
鄭𤣥云以其精神不存乎此也聞哀不時寔緣在逺為
位不奠益有可安此自有為而然不闗嫡庶庶子在家
亦不待嫡矣而况儲妃正體王室中軍長嫡之重天朝
又行權制進退彌復非疑謂不應相待中軍祥縞之日
聞喜致哀而已不受弔慰及至忌辰變除昆弟亦宜相
就寫情而不對客此國之大典宜通闗八座丞郎共盡
同異然後奏御司徒褚淵等二十人並同儉議為允請
以為永制詔可
建元三年太子穆妃薨南郡王聞喜公國臣疑制君母
服儉又議禮庶人為國君齊衰先儒云庶人在官若府
史之屬是也又諸侯之大夫妻為夫人服繐衰七月以
此輕微疎逺故不得盡禮今皇孫自是蕃國之王公太
子穆妃是天朝之嫡婦宫臣得申小君之禮國官豈敢
為夫人之敬當單衣白帢素帶哭于中門外每臨輙入
與宫官同
永明十一年文惠太子薨右僕射王晏等奏案䘮服經
為君之父長子同齊衰期今至尊既不行三年之典止
服期制羣臣應降一等便應大功九月功衰是兄弟之
服不可以服尊臣等参議謂宜重其衰裳減其月數同
服齊衰三月至於太孫三年既申南郡國臣宜備齊衰
期服臨汝曲江既非正嫡不得禰先儲二公國臣並不
得服詔依所議又奏案䘮服經雖有妾為君之長子從
君而服二漢以来此禮久廢請因循前准不復追行詔
曰既久廢停便
又奏伏尋御服文惠太子期内不奏樂諸王雖本服期
而儲皇正體宗廟服者一同釋服奏樂姻娶便應並通
竊謂二等誠俱是嘉禮輕重有異娶婦思嗣事非全吉
三日不樂禮有明文宋世期䘮降在大功者婚禮廢樂
以申私戚通以前典詔依議
又奏案禮祥除皆先於今夕易服明旦乃設祭尋比世
服臨然後改服與禮為乖今東宫公除日若依例皇太
孫服臨方易服臣等参議謂先哭臨竟而後祭之應公
除者皆於府第變服而後入臨行奉慰之禮詔可
建武二年朝㑹時世祖遏宻未終朝議疑作樂不祠部
郎何佟之議昔舜受終文祖義非𦙍堯及放勛徂落遏
宻三祀近代晉康帝繼成帝于時亦不作樂懐帝永嘉
元年恵帝䘮制未終于時江充議云古帝王相承雖世
及有異而輕重同禮從之
建武二年正月有司以世祖文皇帝今二年正月二十
四日再忌日二十九日大祥三月二十九日祥禫至尊
及羣臣泄哀之儀應定准下二學八座丞郎博士陶韶
以為名立義生自古之制文帝正號祖宗式序昭穆祥
忌􁆠日皇帝宜服祭服出太極泄哀百僚亦祭服陪位
太常丞李撝議曰尋尊號既追重服宜正但已從權制
故苴杖不説至於鑽燧既同天地亦變容得無感乎且
晉景獻皇后崩羣臣備小君之服追尊之后無違后典
追尊之帝固宜同帝禮矣雖臣子一例而禮隨時異至
尊龍飛中興事非嗣武理無深衣之變但王者體國亦
應弔服出正殿舉哀百寮致慟一如常儀給事中領國
子助教謝墨濟議夫䘮禮一制限節兩分虞袝追亡之
情小祥抑存之禮斯盖至愛可申極痛宜屈耳文皇帝
雖君徳早凝民化未洽追崇尊極寔緣于性今言臣則
無實論已則事虚聖上馭㝢更奉天眷祗禮七廟非從
三后周忌祥禫無所依設太學博士崔愝同陶韶議太
常沈淡同李撝議國子博士劉警等同謝墨濟議祠部
郎何佟之議曰春秋之㫖臣子繼君親雖恩義有殊而
其禮則一所以敦資敬之情篤方䘮之義主上雖仰嗣
髙皇嘗經北面方今聖厯御宇垂訓無窮在三之恩理
不容替竊謂世祖祥忌至尊宜弔服升殿羣臣同致哀
感事畢百官請宣徳宫拜表仍致哀陵園以引追逺之
慕尚書令王晏等十九人同佟之議詔可
海陵王薨百官㑹哀時纂嚴朝議疑戎服臨㑹祠部郎
何佟之議羔裘𤣥冠不以弔理不容以兵服臨䘮宋泰
始二年孝武大祥之日于時百寮入臨皆於宫門變戎
服著衣􁏗入臨畢出外還襲戎衣從之
贊曰姬制孔作訓範百王三千有數四維是張損益彞
典廢舉憲章戎祀軍國社廟郊庠冠婚朝㑹服紀凶䘮
存為盛徳戒在先亡
　
　
　
　
　
　
　
　南齊書卷十
　南齊書卷十考證
禮志下鄭射王賀○(臣祖庚/)按為鄭𤣥射慈王肅賀循
　也
于時江充議云○諸本同南監本作何充當從之
　
　
　
　
　
　
　
　
　
　
　
　南齊書卷十考證
欽定四庫全書
　南齊書卷十一
　　梁　　　蕭　　　子　　　顯　　　撰
　志第三
　　樂
南郊樂舞歌辭二漢同用見前漢志五郊互奏之魏歌
舞不見疑是用漢辭也晉武帝泰始二年郊祀明堂詔
禮遵用周室肇稱殷祀之義權用魏儀後使傅𤣥造祀
天地五郊夕牲歌詩一篇迎神歌一篇宋文帝使顔延
之造郊天夕牲迎送神饗神歌詩三篇是則宋初又仍
晉也建元二年有司奏郊廟雅樂歌辭舊使學士博士
撰捜簡採用請敇外凡肄學者普令製立參議太廟登
歌宜用司徒褚淵餘悉用黄門郎謝超宗辭超宗所撰
多刪顔延之謝荘辭以為新曲備改樂名永明二年太
子歩兵校尉伏曼容上表宜集英儒刪纂雅樂詔付外
詳竟不行
羣臣出入奏肅咸之樂
夤承寳命　　　嚴恭帝緒　　　奄受敷錫
升中拓宇　　　亘地稱皇　　　罄天作主
月域来賔　　　日際奉土　　　開元首正
禮交樂舉　　　六典聨事　　　九官列序(此下除/四句皆)
(顔/辭)
牲出入奏引牲之樂
皇乎敬矣　　　恭事上靈　　　昭教國祀
肅肅明明　　　有牲在滌　　　有絜在爼
以薦王衷　　　以荅神祜(此上四/句顔辭)
陟配在京　　　降徳在民　　　奔精望夜
髙燎佇晨
薦豆呈毛血奏嘉薦之樂
我恭我享　　　惟孟之春　　　以孝以敬
立我蒸民　　　青壇奄靄　　　翠幙端凝
嘉俎重薦　　　兼籍再升　　　設業設簴
展容玉庭　　　肇禋配祀　　　克對上靈
(此一篇増/損謝辭)
　　右夕牲歌並重奏
迎神奏昭夏之樂
惟聖饗帝　　　惟孝饗親(此下除/四句)禮行宗祀
敬達郊禋　　　金枝中樹　　　廣樂四陳(此下除/)
月御案節　　　星驅扶輪　　　遥興逺駕
曜曜振振　　　告成大報　　　受釐元神
皇帝入壇東門奏永至之樂
紫壇望靈　　　翠幙佇神　　　率天奉贄
罄地来賔　　　神貺竝介　　　泯祇合祉
恭昭鑒享　　　肅光孝祀　　　威藹四靈
洞曜三光　　　皇徳全被　　　大禮流昌
皇帝升壇奏登歌辭
報惟事天　　　祭實尊靈　　　史正嘉兆
神宅崇禎　　　五畤昭鬯　　　六宗彞序
介丘望塵　　　皇軒肅舉
皇帝初獻奏文徳宣烈之樂
營泰畤　　定天𠂻　　思心緒　　謀筮從(此下除/二句)
田燭置　　爟火通　　大孝昭　　國禮融(此一句/改餘皆)
(顔辭此下又/除二十二句)
次奏武徳宣烈之樂
功燭上宙　　　徳燿中天　　　風移九域
禮飾八埏　　　四靈晨炳　　　五緯宵明
膺厯締運　　　道茂前聲
太祖髙皇帝配饗奏髙徳宣烈之樂此章永明二年造
奏(尚書令/王儉辭)
饗帝嚴親　　　則天光大　　　舄奕前古
榮鏡無外　　　日月宣華　　　卿雲流靄
五漢同休　　　六幽咸泰
皇帝飲福酒奏嘉胙之樂
鬯嘉禮　　　　承休錫　　　　盛徳符景緯
昌華應帝策　　聖藹耀昌基　　融祉暉世厯
聲正涵月軌　　書文騰日迹　　寳瑞昭神圖
靈貺流瑞液　　我皇崇暉祚　　重芬冠往籍
送神奏昭夏之樂
薦饗洽　　禮樂該　　神娛展　　辰斾回
洞雲路　　拂璇階　　紫雰藹　　青霄開
睠皇都　　顧玉臺　　留昌徳　　結聖懐
皇帝就燎位奏昭逺之樂
天以徳降　　　帝以禮報　　　牲罇俯陳
柴幣仰燎　　　事展司采　　　敬達瑄薌
煙䞇青昊　　　震颺紫場　　　陳馨示策
肅志宗禋　　　禮非物備　　　福唯誠陳
皇帝還便殿奏休成之樂重奏
昭事上祀　　　饗薦具陳　　　回鑾轉翠
拂景翔宸　　　綴縣敷暢　　　鍾石昭融
羽炫深晷　　　籥曀行風　　　肆序輟度
肅禮停文　　　四金聳衛　　　六馭齊輪
　　右南郊歌辭
北郊樂歌辭案周頌昊天有成命郊祀天地也是則周
漢以来祭天地皆同辭矣宋顔延之饗地神辭一篇餘
與南郊同齊北郊羣臣入奏肅咸樂牲入奏引牲薦豆
毛血奏嘉薦皇帝入壇東門奏永至飲福酒奏嘉胙還
便殿奏休成辭竝與南郊同迎送神昭夏登歌異
迎地神奏昭夏之樂
詔禮崇營　　　敬饗𤣥畤　　　靈正丹帷
月肅紫墀　　　展薦登華　　　風縣凝鏘
神惟戾止　　　鬱葆遥荘　　　昭望嵗芬
環㳺辰太　　　穆哉尚禮　　　横光秉藹
皇帝升壇登歌
佇靈敬享　　　禋肅彝文　　　縣動聲儀
薦絜牲芬　　　隂祗以貺　　　昭祀式慶
九服熙度　　　六農祥正
皇帝初獻奏地徳凱容之樂
繕方丘　　端國隂　　掩珪晷　　仰靈心
詔源委　　遍丘林(八句/)禮獻物　　樂薦音
(此下除二十二/句餘皆顔辭)
次奏昭徳凱容之樂
慶圖濬邈　　　藴祥祕瑶　　　俔天炳月
嬪光紫霄　　　邦化靈懋　　　閫則風調
儷徳方儀　　　徽載以昭
送神奏昭夏之樂
薦神升　　享序楙　　淹玉俎　　停金奏
寳斾轉　　旒駕旋　　溢素景　　鬱紫躔
靈心顧　　留宸睠　　洽外瀛　　瑞中縣
瘞埋奏隸幽之樂
后皇嘉慶　　　定祗𤣥畤　　　承帝休圖
祗敷靈祉　　　篚羃周序　　　軒朱凝㑹
牲幣芬壇　　　精明佇盖　　　調川瑞昌
警岳祥泰
　　右北郊歌
明堂歌辭祀五帝漢郊祀歌皆四言宋孝武使謝荘造
辭荘依五行數木數用三火數用七土數用五金數用
九水數用六案洪範五行一曰水二曰火三曰木四曰
金五曰土月令木數八火數七土數五金數九水數六
蔡邕云東方有木三土五故數八南方有火二土五故
數七西方有金四土五故數九北方有水一土五故數
六又納音數一言得土三言得火五言得水七言得金
九言得木若依洪範木數用三則應水一火二金四也
若依月令金九水六則應木八火七也當以洪範一二
之數言不成文故有取捨而使兩義竝違未詳以數立
言為何依據也周頌我將祀文王言皆四其一句五一
句七謝荘歌宋太祖亦無定句建元初詔黄門郎謝超
宗造明堂夕牲等辭并採用荘辭建武二年雩祭明堂
謝朓造辭一依謝荘唯世祖四言也
賔出入奏肅咸樂歌辭二章
彝承孝典　　　恭事嚴聖　　　浃天奉賮
罄壤齊慶　　　司儀具序　　　羽容夙章
芬枝揚烈　　　黼構周張　　　助寳尊軒
酎珍充庭　　　璆縣凝㑹　　　琄朱竚聲
先期選禮　　　肅若有承　　　祇對靈祉
皇慶昭膺
尊事威儀　　　輝容昭序　　　迅恭明神
絜盛牲俎　　　肅肅嚴宫　　　藹藹崇基
皇靈降止　　　百祗具司　　　戒誠望夜
端烈承朝　　　依微昭旦　　　物色輕宵
青帝歌
參映夕　　駟昭晨　　靈乗震　　司青春
鴈將向　　桐始蕤　　和風舞　　暄光遲
萌動達　　萬品親　　潤無際　　澤無垠
赤帝歌
龍精初見大火中　　　　朱光北至圭景同
帝在在離寔司衡　　　　雨水方降木堇榮
庶物盛長咸殷阜　　　　恩澤四溟被九有
黄帝歌
履艮宅中宇　　　司繩總四方　　　裁化徧寒燠
布政司炎涼(此以下/除八句)至分乘經晷　　　閉啓集恒度
帝暉緝萬有　　　皇靈澄國歩
白帝歌
百川若鏡天地爽且明　　雲冲氣舉盛徳在素精(此/下)
(除四/句)
庶類收成嵗功行欲寜　　浃地奉渥罄宇承帝靈
黒帝歌
嵗既暮日方馳　　　靈承坎徳司規
𤣥雲合晦鳥蹊　　　白雲繁亘天崖(此下除/四句)
晨晷促夕漏延　　　太隂極微陽宣(此下除/二句)
皇帝還東壁受福酒奏嘉胙樂歌辭(太廟/同用)
禮薦洽　　　　福祚昌　　　　聖皇膺嘉祐
帝業凝休祥　　居極乘景運　　宅徳瑞中王
澄明臨四奥　　精華延八鄉　　洞海同聲憓
澈宇麗乾光　　靈慶纒世祉　　鴻烈永無疆
送神奏昭夏樂歌辭(宋謝/荘辭)
藴禮容　　餘樂度　　靈方留　　景欲暮
開九重　　肅五達　　鳳參差　　龍已沫
雲既動　　河既梁　　萬里照　　四空香
神之車　　歸清都　　璇庭寂　　玉殿虚
鴻化凝　　孝風熾　　顧靈心　　結皇思
鴻慶遐鬯　　　嘉薦令芳　　　翊帝明徳
永祚深光(増四/字)
牲出入奏引牲樂歌詩
惟誠絜饗　　　維孝尊靈　　　敬芳黍稷
敬滌犧牲　　　騂繭在豢　　　載溢載豐
以承宗祀　　　以肅皇𠂻　　　蕭芳四舉
華火周傳　　　神鑒孔昭　　　嘉足叄牷
薦豆呈毛血奏嘉薦樂歌詩二章
肇禋戒祀　　　禮容咸舉　　　六典飾文
九司炤序　　　牲柔既昭　　　犧剛既陳
恭滌惟清　　　敬事惟神　　　加籩再御
兼俎兼薦　　　節動軒越　　　聲流金縣
奕奕閟幄　　　亹亹嚴闈　　　絜誠夕鑒
端服晨暉　　　聖靈戾止　　　翊我皇則
上綏四㝢　　　下洋萬國　　　永言孝饗
孝饗有容　　　儐僚贊列　　　肅肅雍雍
　　右夕牲辭
迎神奏昭夏樂歌辭
地紐謐　　乾樞回　　華盖動　　紫微開
旌蔽日　　車若雲　　駕六氣　　乘烟煴
曄帝景　　耀天邑　　聖祖降　　五雲集(此下除/八句)
懋粢盛　　絜牲牷　　百禮肅　　羣司䖍
皇徳逺　　大孝昌　　貫九幽　　洞三光
神之安　　解玉鑾　　昌福至　　萬㝢歡(皆謝/荘辭)
皇帝升明堂奏登歌辭
雍臺辯朔　　　澤宫選辰　　　挈火夕炤
明水朝陳　　　六瑚賁室　　　八羽華庭
昭事先聖　　　懐濡上靈　　　肆夏式敬
升歌發徳　　　永固洪基　　　以綏萬國(皆謝/荘辭)
初獻奏凱容宣烈樂歌辭(太廟/同)
釃醴具登　　　嘉俎咸薦　　　饗洽誠陳
禮周樂徧　　　祝辭罷祼　　　序容輟縣
蹕動端庭　　　鑾回嚴殿　　　神儀駐景
華漢髙虚　　　八靈案衛　　　三祗解途
翠盖澄耀　　　罼帟凝晨　　　玉鑣息節
金輅懐音　　　式誠逹孝　　　底心肅感
追馮皇鑒　　　思承淵範　　　神錫懋祉
四緯昭明　　　仰福帝徽　　　俯齊庶生
　　右祀明堂歌辭建元永明中奏
雩祭歌辭
清明暢　　禮樂新　　候龍景　　選貞辰
陽律亢　　隂晷伏　　秏下土　　荐穜稑
宸儀警　　王度乾　　嗟雲漢　　望昊天
張盛樂　　奏雲儛　　集五精　　延帝祖
雩有諷　　禜有秩　　膋鬯芬　　圭瓚瑟
靈之来　　帝閽開　　車煜燿　　吹徘徊
停龍轙　　徧觀此　　凍雨飛　　祥雲靡
壇可臨　　奠可歆　　對氓社　　鑒皇心
　　右迎神歌辭(依漢来郊歌三言/宋明堂迎神八解)
濬哲維祖　　　長發其武　　　帝出自震
重光御㝢　　　七徳攸宣　　　九疇咸叙
静難荆舒　　　凝威蠡浦　　　昧旦丕承
夕惕刑政　　　化壹車書　　　徳馨粢盛
昭星夜景　　　非雲曉慶　　　衢室成隂
璧水如鏡　　　禮充玉帛　　　樂被筦絃
於鑠在詠　　　陟配于天　　　自宫徂兆
靡愛牲牷　　　我将我享　　　永祚豐年
　　右歌世祖武皇帝(依廟歌/四言)
營翼日　　鳥殷宵　　凝氷泮　　𤣥蟄昭
景陽陽　　風習習　　女夷歌　　東皇集
奠春酒　　秉青珪　　命田祖　　渥羣黎
　　右歌青帝(木生/數三)
惟此夏徳徳恢台　　　　兩龍既御炎精来
火景方中南譌秩　　　　靡草云黄含桃實
族雲蓊鬱温風煽　　　　興雨祁祁黍苗徧
　　右歌赤帝(火成/數七)
稟火自髙明　　毓金挺剛克　　凉燠資成化
羣方載厚徳　　陽季勾萌逹　　炎徂溽暑融
商暮百工止　　嵗極凌隂沖　　皇流疏已清
原隰甸已平　　咸言祚惟億　　敦民保齊京
　　右歌黄帝(土成/數五)
帝悦于兌執矩固司蔵　　百川收潦精景應徂商
嘉樹離披榆闗命賔鳥　　夜月如霜金風方嫋嫋
商隂肅殺萬寳咸亦遒　　勞哉望嵗場功兾可收
　　右歌白帝(全成/數九)
白日短𤣥夜深　招揺轉移太隂　霜鐘鳴㝠陵起
星回天月窮紀　聽嚴風来不息　望𤣥雲黝無色
曾冰洌積羽幽　飛雲至天山側　闗梁閉方不巡
合國吹饗蜡賔充微陽究終始　　百禮洽萬祚臻
　　右歌黒帝(水成/數六)
敬如在　　禮将周　　神之駕　　不少留
躡龍鑣　　轉金盖　　紛上馳　　雲之外
警七耀　　詔八神　　排閶闔　　渡天津
有渰興　　膚寸積　　雨㝠㝠　　又終夕
俾栖糧　　惟萬箱　　皇情暢　　景命昌
　　右送神歌辭
太廟樂歌辭周頌清廟一篇漢安世歌十七章是也永
平三年東平王蒼造光武廟登歌一章二十六句其辭
稱述功徳建安十八年魏國初建侍中王粲作登歌安
世詩説神靈鑒饗之意明帝時侍中繆襲奏安世詩本
故漢時歌名今詩所歌非往詩之文襲案周禮志云安
世樂猶周房中樂也往昔議者以房中歌后妃之徳宜
改安世名正始之樂後續漢安世歌亦説神来宴饗無
有后妃之言思惟往者謂房中樂為后妃歌恐失其意
方祭祀娱神登歌先祖功徳下堂詠宴享無事歌后妃
之化也於是改安世樂曰饗神歌散騎常侍王肅作宗
廟詩頌十二篇不入於樂晉泰始中傅𤣥造廟夕牲昭
夏歌一篇迎送神肆夏歌詩一篇登歌七廟七篇𤣥云
登歌歌盛徳之功烈故廟異其文至於饗神猶周頌之
有瞽及雍但説祭饗神明禮樂之盛七廟饗神皆用之
夏侯湛又造宗廟歌十三篇宋世王韶之造七廟登歌
七篇昇明中太祖為齊王令司空褚淵造太廟登歌二
章建元初詔黄門侍郎謝超宗造廟樂歌詩十六章永
明二年尚書殿中曹奏太祖髙皇帝廟神室奏髙徳宣
烈之舞未有歌詩郊應湏歌辭穆皇后廟神室亦未有
歌辭案傅𤣥云登歌廟異其文饗神十室同辭此議為
允又尋漢世歌篇多少無定皆稱事立文竝多八句然
後轉韻時有兩三韻而轉其例甚寡張華夏侯湛亦同
前式傅𤣥改韻頗數更傷簡節之美近世王詔之顔延
之竝四韻乃轉得賖促之中顔延之謝荘作三廟歌皆
各三章章八句此於序述功業詳畧為宜今宜依之郊
配之日改降尊作主禮殊宗廟穆后母儀之化事異經
綸此二歌為一章八句别奏事御奉行詔可尚書令王
儉造太廟二室及郊配辭
羣臣出入奏肅咸樂歌辭
絜誠底孝　　　孝感煙霜　　　夤儀式序
肅禮綿張　　　金華樹藻　　　肅哲騰光
殷殷升奏　　　嚴嚴階庠　　　匪椒匪玉
是降是將　　　懋分神𠂻　　　翊祐傳昌
牲出入奏引牲樂歌辭
肇祀嚴靈　　　恭禮尊國　　　達敬敷典
結孝陳則　　　芬滌既肅　　　犧牷既整
聳誠流思　　　端儀選景　　　肆禮佇夜
綿樂望晨　　　崇席皇鑒　　　用饗明神
薦豆呈毛血奏嘉薦樂歌辭
清思眑眑　　　閟寝微微　　　恭言載感
肅若有希　　　芬俎具陳　　　嘉薦兼列
凝馨煙颺　　　分炤星晢　　　睿靈式降
協我帝道　　　上澄五緯　　　下陶八表
　　右夕牲歌辭
迎神奏昭夏樂歌辭
涓辰選氣　　　展禮恭祗　　　重闈月洞
層牖煙施　　　載虚玉鬯　　　載受金枝
天歌折饗　　　雲舞罄儀　　　神惟降止
泛景凝羲　　　帝華永藹　　　泯藻方摛
皇帝入廟北門奏永至樂歌辭
戯繇惟則　　　姬經式序　　　九司聨事
八方承宇　　　鑾迾静陳　　　縵樂具舉
凝旒若慕　　　傾璜載竚　　　振振璇衛
穆穆禮容　　　載藹皇歩　　　式敷帝蹤
大祝祼地奏登歌辭
清明既鬯　　　大孝乃熙　　　天儀睟愴
皇心儼思　　　既芬房豆　　　載絜牷牲
鬱祼升禮　　　鋗玉登聲　　　茂對幽嚴
式奉徽靈　　　以享以祀　　　惟感惟誠
皇祖廣陵丞府君神室奏凱容樂歌辭
國昭惟茂　　　帝穆惟崇　　　登祥緯逺
締世景融　　　紛綸睿緒　　　菴蔚王風
明進厥始　　　濬哲文終
皇祖太中大夫府君神室奏凱容樂歌辭
璇條夤蔚　　　瓊源浚照　　　懋矣皇烈
載挺明劭　　　永言敬思　　　式恭惟教
休途良乂　　　榮光有耀
皇祖淮隂令府君神室奏凱容樂歌辭
嚴宗正典　　　崇饗肇禋　　　九章既飾
三清既陳　　　昭恭皇祖　　　承假徽神
貞祐伊協　　　卿藹是鄰
皇曾祖即丘令府君神室奏凱容樂歌辭
肅惟敬祀　　　絜事参薌　　　環袨像綴
緬宻絲簧　　　明明烈祖　　　尚錫龍光
粤雅于姬　　　伊頌在商
皇祖太常卿府君神室奏凱容樂歌辭
神宫懋鄴　　　明寝昌基　　　徳凝羽綴
道鬯容辭　　　假我帝緒　　　懿我皇維
昭大之載　　　國齊之祺
皇考宣皇神室奏宣徳凱容樂歌辭
道閟期運　　　義開藏用　　　皇矣睿祖
至哉攸縱　　　循規烈炤　　　襲矩重芬
徳溢軒羲　　　道懋炎雲
昭皇后神室奏凱容樂歌辭
月靈誕慶　　　雲瑞開祥　　　道茂淵柔
徳表徽章　　　粹訓宸中　　　儀形宙外
容蹈凝華　　　金羽傳藹
皇帝還東壁上福酒奏永祚樂歌辭
搆宸抗宇　　　合軫齊文　　　萬靈載溢
百禮以殷　　　朱絃繞風　　　翠羽停雲
桂樽既滌　　　瑤俎既薫　　　升薦惟誠
昭禮惟芬　　　降祉遥裔　　　集慶氤氲
送神奏肆夏樂歌辭
禮既升　　樂以愉　　昭序溢　　幽饗餘
人祗鬯　　敬教敷　　神光動　　靈駕翔
芬九垓　　鏡八鄉　　福無屆　　祚無疆
皇帝詣便殿奏休成樂歌辭
睿孝式鬯　　　饗敬爰徧　　　諦容輟序
佾文静縣　　　辰儀聳蹕　　　宵衛浮鑾
旒帟雲館　　　翠華景摶　　　恭惟尚烈
休明再纒　　　國猷逺藹　　　昌圖聿宣
太廟登歌辭二章
惟王建國　　　設廟凝靈　　　月薦流典
時祀暉經　　　瞻宸僾思　　　雨露追情
簡目筮晷　　　閟奠升文　　　金罍渟桂
沖幄舒薫　　　備僚肅列　　　駐景開雲
至饗攸極　　　睿孝惇禮　　　具物咸絜
聲香合體　　　氣昭扶幽　　　眇慕纒逺
迎絲驚促　　　送佾留晩　　　聖𠂻踐候
節改増愴　　　妙感崇深　　　英徽彌亮
太祖髙皇帝神室奏髙徳宣烈樂歌辭
悠悠草昧　　　穆穆經綸　　　乃文乃武
乃聖乃神　　　動龕危亂　　　静比斯民
誕應休命　　　奄有八夤　　　握機肇運
光啓禹服　　　義滿天淵　　　禮昭地軸
澤靡不懐　　　威無不肅　　　戎夷竭歡
象来致福　　　偃風裁化　　　暅日敷祥
信星含曜　　　秬草流芳　　　七廟觀徳
六樂宣章　　　惟先惟敬　　　是饗是将
穆皇后神室奏穆徳凱容之樂辭
太姒嬪周　　　塗山儷禹　　　我后嗣徽
重規疊矩　　　肅肅閟宫　　　翔翔雲舞
有饗徳馨　　　無絶終古
髙宗明皇帝神室奏明徳凱容之樂歌辭
多難固業　　　殷憂啓聖　　　帝宗纘武
惟時執競　　　起栁獻祥　　　百堵興詠
義雖祀夏　　　功符受命　　　逺無不懐
邇無不肅　　　其儀濟濟　　　其容穆穆
赫矣君臨　　　昭哉嗣服　　　允王維后
膺此多福　　　禮以昭事　　　樂以感靈
八簋陳室　　　六舞充庭　　　觀徳在廟
象徳在形　　　四海来祭　　　萬國咸寜
藉田歌辭漢章帝元和元年𤣥武司馬班固奏用商頌
載芟祠先農晉傅𤣥作祀先農先蠶夕牲歌詩一篇八
句迎送神一篇饗社稷先農先聖先蠶歌詩三篇前一
篇十二句中一篇十六句後一篇十二句辭皆叙田農
事胡道安先農饗神詩一篇竝八句樂府相傳舊歌三
章永明四年籍田詔驍騎将軍江淹造藉田歌淹製二
章不依胡傅世祖口勑付太樂歌之
祀先農迎送神升歌
羽鑾從動　　　金駕時逰　　　教騰義鏡
樂綴禮脩　　　率先丹耦　　　躬遵緑疇
靈之聖之　　　嵗殷澤柔
饗神歌辭
瓊斚既飾　　　繡簋以陳　　　方燮嘉種
永毓宵民
元㑹大饗四廂樂歌辭晉泰始五年太僕傅𤣥撰正旦
大㑹行禮歌詩四章夀酒詩一章食舉東西廂樂十三
章黄門郎張華作上夀食舉行禮詩十八章中書監荀
朂侍郎成公綏言數各異宋黄門郎王韶之造肆夏四
章行禮一章上夀一章登歌三章食舉十章前後舞歌
一章齊微改革多仍舊辭其前後舞二章新改其臨軒
樂亦奏肆夏於鑠四章
肆夏樂歌辭
於鑠我皇　　　體仁苞元　　　齊明日月
比量乾坤　　　陶甄百王　　　稽則黄軒
訏謨定命　　　辰告四蕃
　　右一曲客入四廂奏
將將蕃后　　　翼翼羣僚　　　盛服待晨
明發来朝　　　饗以八珍　　　樂以九韶
仰祇天顔　　　厥猷孔昭
　　右一曲皇帝當陽四廂奏皇帝入變服四廂并奏
　　前二曲
法章既設　　　初筵長舒　　　濟濟列辟
端委皇除　　　飲和無盈　　　威儀有餘
温恭在位　　　敬終如初　　　九功既歌
六代惟時　　　被徳在樂　　　宣道以詩
穆矣大和　　　品物咸熙　　　慶積自逺
告成在兹
　　右二曲皇帝入變服黄鐘太蔟二廂奏
大㑹行禮歌辭
大哉皇齊　　　長發其祥　　　祚隆姬夏
道邁虞唐　　　徳之克明　　　休有烈光
配天作極　　　辰居四方　　　皇矣我后
聖徳通靈　　　有命自天　　　誕授休禎
龍飛紫極　　　造我齊京　　　光宅宇宙
赫赫明明
　　右二曲姑洗廂奏
上夀歌辭
獻夀爵　　　　慶聖皇　　　　靈祚窮二儀
休明等三光
　　右一曲黄鐘廂奏
殿前登歌辭
明明齊國　　　緝熙皇道　　　則天垂化
光定天保　　　天保既定　　　肆覲萬方
禮繁樂富　　　穆穆皇皇
沔彼流水　　　朝宗天池　　　洋洋貢職
抑抑威儀　　　既習威儀　　　亦閑禮容
一人有則　　　作孚萬邦
烝哉我皇　　　寔靈誕聖　　　履端惟始
對越休慶　　　如天斯崇　　　如日斯盛
介兹景福　　　永固洪命
　　右三曲别用金石太樂令跪奏
食舉歌辭
晨儀載煥　　　萬物咸覩　　　嘉慶三朝
禮樂備舉　　　元正肇始　　　典章徽明
萬方来賀　　　華夷充庭　　　多士盈九徳
俯仰觀玉聲　　恂恂俯仰　　　載爛其暉
鐘鼓震天區　　禮容塞皇闈　　思樂窮休慶
福履同所歸
五玉既獻　　　三帛是薦　　　爾公爾侯
鳴玉華殿　　　皇皇聖后　　　降禮南面
元首納嘉禮　　萬邦同欽願
休哉休哉　　　君臣熙宴　　　建五旗
列四縣　　　　樂有文　　　　禮無勌
融王風　　　　窮一變
禮至和　　感隂陽　　徳無不柔　繋休祥
瑞徴辟　　應嘉鍾　　儛雲鳳　　躍潛龍
景星見　　甘露墜　　木連理　　禾同穂
𤣥化洽　　仁澤敷　　極禎瑞　　窮靈符
懐荒逺　　　　綏齊民　　　　荷天祐
靡不賔　　　　靡不賔　　　　長世盛
昭明有融　　　繁嘉慶　　　　繁嘉慶
熙帝載　　　　含氣感和　　　蒼生欣戴
三靈協瑞　　　惟新皇代
王道四達　　　流仁徳　　　　窮理詠乾元
垂訓從帝則　　靈化侔四時　　幽誠通𤣥黙
徳澤被八紘　　禮章軌萬國
皇猷緝　　　　咸熙泰　　　　禮儀煥帝庭
要荒服遐外　　被髮襲纓冕　　右衽回衿帶
天覆地載　　　澤流汪濊　　　聲教布濩
徳光大
開元辰　　畢来王　　奉貢職　　朝后皇
鳴珩佩　　觀典章　　樂王慶　　悦徽芳
陶盛化　　逰大康　　惟昌明　　永克昌
惟建元　　徳丕顯　　齊七政　　敷五典
彝倫序　　洪化闡
王澤流　　太平始　　樹靈祇　　恭明祀
介景祚　　膺嘉祉　　禮有容　　樂有儀
金石陳　　干羽施　　邁武濩　　均咸池
歌南風　　徳永稱　　文明煥　　頌聲興
王道純　　徳彌淑　　寜八表　　康九服
導禮讓　　移風俗　　移風俗　　永克融
歌盛羙　　告成功　　詠休烈　　邈無窮
　　右黄鍾先奏晨儀篇太蔟奏五玉篇餘八篇二廂
　　更奏之
前舞階歩歌辭(新辭/)
天挺聖哲　　　三方維綱　　　川岳伊寜
七耀重光　　　茂育萬物　　　衆庶咸康
道用潛通　　　仁施遐揚　　　徳厚巛極
功髙昊蒼　　　舞象盛容　　　徳以歌章
八音既節　　　龍躍鳳翔　　　皇基永樹
二儀等長
前舞凱容歌詩(舊辭/)
於赫景命　　　天鑒是臨　　　樂来伊陽
禮作惟隂　　　歌自徳富　　　舞由功深
庭列宫懸　　　陛羅瑟琴　　　翿籥繁㑹
笙磬諧音　　　簫韶雖古　　　九奏在今
導志和聲　　　徳音孔宣　　　光我帝基
協靈配乾　　　儀刑六合　　　化穆自宣
如彼雲漢　　　為章于天　　　熙熙萬類
陶和常年　　　撃轅中韶　　　永世弗騫
後舞階歩歌辭(新辭/)
皇皇我后　　　紹業盛明　　　滌拂除穢
宇宙載清　　　允執中和　　　以莅蒼生
𤣥化逺被　　　兆世軌形　　　何以崇徳
乃作九成　　　妍歩恂恂　　　雅曲芬馨
八風清鼓　　　應以祥禎　　　澤浩天下
功齊百靈
後舞凱容歌辭(舊辭/)
假樂聖后　　　寔天誕徳　　　積美自中
王猷四塞　　　龍飛在天　　　儀形萬國
欽明惟神　　　臨朝淵黙　　　不言之化
品物咸得　　　告成于天　　　銘勲是勒
翼翼厥猷　　　亹亹其仁　　　從命創制
因定和神　　　海外有截　　　九國無塵
冕旒司契　　　垂拱臨民　　　乃舞凱容
欽若天人　　　純嘏孔休　　　萬載彌新
宣烈舞執干戚郊廟奏平冕黒介幘𤣥衣裳白領袖絳
領袖中衣絳合幅袴絳􁆗朝廷則武冠赤幘生絳袍單
衣絹領袖皁領袖中衣虎文畫合幅袴白布彩皆黒韋
緹周大武舞秦改為五行漢髙造武徳舞執干戚象天
下樂已除亂按禮云朱干玉戚冕而舞大武是則漢放
此舞而立也魏文帝改五行還為大武而武徳曰武頌
舞明帝改造武始舞晉世仍舊傅𤣥六代舞歌有舞辭
此武舞非一也宋孝建初朝議以凱容舞為韶舞宣烈
舞為武舞據韶為言宣烈即是古之大武非武徳也今
世諺呼為武王伐紂其冠服魏明帝世尚書所奏定武
始舞服晉宋承用齊初仍舊不改宋舞名其舞人冠服
見魏尚書奏後代相承用之
凱容舞執羽籥郊廟冠委貌服如前朝廷進賢冠黒介
幘生黄袍單衣白合幅袴餘如前本舜韶舞漢髙改曰
文始魏復曰大韶又造咸熙為文舞晉傅𤣥六代舞有
虞韶舞辭宋以凱容繼韶為文舞相承用魏咸熙冠服
前舞後舞晉泰始九年造正徳大豫舞傅𤣥張華各為
歌辭宋元嘉中改正徳為前舞大豫為後舞
　　右朝㑹樂辭
舞曲皆古辭雅音稱述功徳宴享所奏傅𤣥歌辭云獲
罪於天北徙朔方墳墓誰掃超若流光如此十餘小曲
名為舞曲疑非宴樂之辭然舞曲總名起此矣
明君辭
明君創洪業　　盛徳在建元　　受命君四海
聖皇應靈乾　　五帝繼三皇　　三皇世所歸
聖徳應期運　　天地不能違　　仰之彌已髙
猶天不可階　　將復結繩化　　靜拱天下齊
　　右一曲漢章帝造鼙舞歌云闗東有賢女魏明帝
　　代漢曲云明明魏皇帝傅𤣥代魏曲作晉洪業篇
　　云宣文創洪業盛徳存泰始聖皇應靈符受命君
　　四海今前四句錯綜其辭從五帝至不可階六句
　　全𤣥辭後二句本云將復御龍氏鳳皇在庭栖又
　　改易焉
聖主曲辭
聖主受天命　　應期則虞唐　　升旒綜萬幾
端扆馭八方　　盈虚自然數　　揖讓歸聖明
北化陵河塞　　南威越滄溟　　廣徳齊七政
敷教騰三辰　　萬㝢必承慶　　百福咸来臻
聖皇應福始　　昌徳洞祐先
明君辭
明君御四海　　總鑒盡人靈　　仰成恩已洽
竭忠身必榮　　聖澤洞三靈　　徳教被八鄉
草木變柯葉　　川岳洞嘉祥　　愉樂盛明運
舞蹈升泰時　　微霜永昌命　　軌心長歡怡
鐸舞歌辭
黄雲門　　唐咸池　　虞韶舞　　夏夏殷濩
列代有五　振鐸鳴金　延大武　　清歌發唱
形為主　　聲和八音　協律呂　　身不虚動
手不徒舉　應節合度　周期序　　時奏宮角
雜之以徴羽　樂以移風　禮相輔　安有出其所
　　右一曲傅𤣥辭以代魏太和時徴羽除下厭衆目
　　上從鍾鼓二句
白鳩辭
翩翩白鳩　再飛再鳴　懐我君徳　　来集君庭
　　右一曲舞叙云白符或云白符鳩舞出江南吳人
　　所造其辭意言患孫皓虐政慕政化也其詩本云
　　平平白符思我君恵集我金堂言白者金行符合
　　也鳩亦合也符鳩雖異其義是同
濟濟辭
暢飛暢舞　　氣流芳　　追念三五　　大綺黄
　　右一曲晉濟濟舞歌六解此是最後一解
獨禄辭
獨禄獨禄　水深泥濁　泥濁尚可　水深殺我
　　右一曲晉獨鹿舞歌六解此是前一解古辭明君
　　曲後云勇安樂無慈不問清與濁清與無時濁邪
　　交與獨禄伎録云求禄求禄清白不濁清白尚可
　　貪汙殺我晉歌為鹿字古通用也疑是風刺之辭
碣石辭
東臨碣石　　　以觀滄海　　　水河淡淡
山島竦峙　　　樹木叢生　　　百草豐茂
秋風蕭瑟　　　洪波涌起　　　日月之行
若出其中　　　星漢粲爛　　　若出其裏
幸甚至哉　　　歌以言志
　　右一曲魏武帝辭晉以為碣石舞歌詩四章此是
　　中一章
淮南王辭
淮南王　　自言尊　　百尺髙樓　　與天連
我欲渡河　河無梁　　願作雙黄鵠　還故鄉
　　右一曲晉淮南王舞歌六解前是第一後是第五
齊世昌辭
齊世昌　　四海安樂　　齊太平　　人命長
當結久　　千秋萬嵗　　皆老夀
　　右一曲晉杯槃歌十解第三解云舞杯槃何翩翩
　　舉坐翻覆夀萬年干寳云太康中有此舞杯槃翻
　　覆至危之像言晉世之士茍貪飲食智不及逺其
　　第一解首句云晉世寜宋改為宋世寜惡其杯槃
　　翻覆辭不復取齊改為齊世昌餘辭同後一
公莫辭
吾不見公莫時　　吾何嬰公来　　嬰姥時吾
思君去時　　　　吾何零　　　　子以耶
思君去時　　　　思来嬰　　　　吾去時母那何
去吾
　　右一曲晉公莫舞歌二十章無定句前是第一解
　　後是第十九二十解雜有三句並不可曉解建武
　　初明帝奏樂至此曲言是似永明樂流涕憶世祖
　　云
白紵辭
陽春白日風花香　　　趨歩明月舞瑶裳
情發金石媚笙簧　　　羅袿徐轉紅袖揚
清歌流響繞鳳梁　　　如驚若思凝且翔
轉眄流精艷輝光　　　將流將引雙雁行
歡来何晩意何長　　　明君馭世永歌昌
　　右五曲尚書令王儉造白紵歌周處風土記云吳
　　黄龍中童謡云行白者君追汝句驪馬後孫權征
　　公孫淵浮海乘舶舶白也今歌和聲猶云行白紵
　　焉
俳歌辭
俳不言不語　　呼俳噏所　　　俳適一起
狼率不止　　　生拔牛角　　　摩斷膚耳
馬無懸蹄　　　牛無上齒　　　駱駼無角
奮迅兩耳
　　右休儒導舞人自歌之古辭俳歌八曲此是前一
　　篇二十二句今侏儒所歌擿取之也
角抵像形雜伎歴代相承有也其増損源起事不可詳
大畧漢世張衡西京賦是其始也魏世則事見陳思王
樂府宴樂篇晉世則見傅𤣥元正篇朝㑹賦江左咸和
中罷紫鹿跂行鼈食笮鼠齊王卷衣絶倒五案等伎中
朝所無見起居注並莫知所由也泰元中苻堅敗後得
闗中檐橦胡伎進太樂今或有存亡案此則可知矣永
明六年赤城山雲霧開朗見石橋瀑布從来所罕覩也
山道士朱僧標以聞上遣主書董仲民案視以為神瑞
太樂令鄭義泰案孫興公賦造天台山伎作莓苔石橋
道士捫翠屏之状尋又省焉
皇齊啟運　　從瑶璣　　靈鳳銜書　　集紫微
和樂既洽　　神所依　　超商卷夏　　耀英輝
永世夀昌　　聲華飛
　　右鳳皇銜書伎歌辭盖魚龍之流也元㑹日侍中
　　於殿前跪取其書宋世辭云大宋興隆膺靈符鳳
　　鳥感和銜素書嘉樂之美通𤣥虚惟新濟濟邁唐
　　虞巍巍蕩蕩道有餘齊初詔中書郎江淹改
永平樂歌者竟陵王子良與諸文士造奏之人為十曲
道人釋寳月辭頗美上常被之管絃而不列於樂官也
贊曰綜採六代和平八風殷薦宴享舞徳歌功
　
　
　
　
　
　
　
　
　
　
　
　
　
　
　南齊書卷十一
欽定四庫全書
　南齊書卷十二
　　梁　　　蕭　　　子　　　顯　　　撰
　志第四
　　天文上
易曰聖人仰觀象於天俯觀法於地天文之事其來已
乆太祖草命受終膺集期運宋昇明三年太史令将作
匠文孝建陳天文奏曰自孝建元年至昇明三年日蝕
有十虧上有七占曰有亡國失君之象一曰國命絶主
危亡孝建元年至昇明三年太白經天五占曰天下革
民更王異姓興孝建元年至昇明三年月犯房心四太
白犯房心五占曰其國有䘮宋當之孝建元年至永光
元年奔星出入紫宫有四占曰國去其君有空國徙王
大明二年至元徽四年天冄裂占曰陽不足白虹貫日
人君惡之孝建二年至大明五年月入太㣲泰豫元年
至昇明三年月又入太㣲孝建元年至元徽二年太白
入太㣲各八熒惑入太㣲六占曰七曜行不軌道危亡
之象貴人失權勢主亦衰當有王入為主孝建二年至
昇明二年太白熒惑經羽林各三占曰國殘更世孝建
二年四月十三日熒惑守南斗成勾已占曰天下易正
更元孝建三年十二月一日填星熒惑辰星合於南斗
占曰改立王公大明二年十二月二十六日太白犯填
星於斗六年十一月十五日太白填星合於危占曰天
子失土景和元年十月八日熒惑守太㣲成勾已占曰
王者惡之主命無期有徙主若主王天下更紀泰始三
年正月十七日白氣見西南東西半天名曰長庚六年
九月二十七日白氣又見東南長二丈竝形状長大猛
過彗星占曰除舊布新易主之象逺期一紀至昇明三
年一紀訖泰始四年四月二十四日太白犯填星于胃
占曰主命惡之泰始七年六月十七日太白嵗星填星
合於東井占曰改立王公元徽四年至昇明二年三月
日有頻食占曰社稷将亡王者惡之元徽四年十月十
日填星守太㣲宫逆從行歴四年占曰有亡君之戒易
世立王元徽五年七月一日熒惑太白辰星合於翼占
曰改立王公昇明二年六月二十日嵗星守斗建隂陽
終始之門大赦昇平之所起律歴七政之本源徳星守
之天下更年五禮更興多暴貴者昇明二年十月一日
熒惑守輿鬼三年正月七日熒惑守兩戒間成勾已占
曰尊者失朝必有亡國去王昇明三年正月十八日辰
星孟効西方占曰天下更王昇明三年四月嵗星在虚
危徘徊𤣥枵之野則齊國有福厚為受慶之符今所記
三辰七曜之變起建元訖于隆昌以續宋史建武世太
史奏事明帝不欲使天變外傳竝祕而不出自此闕焉
　　日蝕
建元二年九月甲午朔日蝕
三年七月己未朔日蝕
永明元年十二月乙巳朔日蝕
十年十月二日癸未朔加時在午之半度到未初見日
始蝕虧起西北角蝕十分之四申時光色復還
隆昌元年五月甲戌合朔巳時日蝕三分之一午時光
復還
　　月蝕
建元四年七月戊辰月在危宿蝕
永明二年四月丁巳月在南斗宿蝕
三年十一月戊寅月入東井曠中因蝕三分之一
五年三月庚子月在氐宿蝕
九月戊戌月在胃宿蝕
六年九月癸巳月蝕在婁宿九度加時在寅之少弱虧
起東北角蝕十五分之十一
十五日子時蝕從東北始至子時末都既到丑時光色
復還
七年八月丁亥月在奎宿蝕
十月庚辰月奄蝕熒惑
八年六月庚寅月奄蝕畢左股第一星
十年十二月丁酉月蝕在栁度加時在酉之少弱到亥
時月蝕起東角七分之二至子時光色還復
永泰元年四月癸亥月蝕色赤如血三日而大司馬王
敬則舉兵衆以為敬則祲烈所感
永元元年八月己未月蝕盡色皆赤是夜始安王遥光
伏誅
史臣曰日月代照實重天行上交下蝕同度相掩案舊
説曰日有五蝕謂起上下左右中央是也交㑹舊術日
蝕不從東始以月從其西東行及日于交中交從外入
内者先㑹後交虧西南角先交後㑹虧西北角交從内
出者先㑹後交虧西北角先交後㑹虧西南角日正在
交中者則虧于西故不嘗蝕東也若日中有虧名為西
子不名為蝕也漢尚書令黄香曰日蝕皆從西月蝕皆
從東無上下中央者春秋魯桓三年日蝕貫中下上竟
黒疑者以為日月正䓁月何得小而見日中鄭𤣥云月
正掩日日光從四邉出故言從中起也王逸以為月若
掩日當蝕日西月行既疾須㬰應過西崖既復次食東
崖今察日蝕西崖缺而光已復過東崖而獨不掩逸之
此意實為巨疑先儒難月以望蝕去日極逺誰蝕月乎
説者稱日有暗氣天有虗道常與日衡相對月行在虗
道中則為氣所弇故月為蝕也雖時加夜半日月當子
午正隔于地猶為暗氣所蝕以天體大而地形小故也
暗虗之氣如以鏡在日下其光耀魄乃見于隂中常與
日衡相對故當星星亡當月月蝕今問之曰星月同體
俱兆日耀當月之蝕星不必亡若更有所當星未嘗蝕
同禀異虧其故何也答曰日為隂主以當陽位體敵勢
文自招盈損星雖同類而精景陋狭小毁皆亡無有受
蝕之地纎光可滿亦不與弦望同形又難曰日之夜蝕
騐於夜星之亡晝蝕既盡晝星何故反不見答之曰夫
言光有所衝則有不衝之光矣言有所當亦有所不當
矣夜食度逺與所當而同沒晝食度近由非衝而得明
又問太白經天實縁逺日今度近更明於何取喻答曰
向論二蝕之體周衝不同經與不經自由星遲疾難蝕
引經恐未得也
　　日光色
建元四年十一月午時日色赤黄無光至暮在箕宿
二年閏正月乙酉日黄赤無光至暮
永明五年十一月丁亥日出髙三竿朱色赤黄日暈虹
抱珥直背
建元元年十二月未時日暈帀黄白色至申乃消散
永明二年正月丁酉日交暈冄重
三年二月丁夘日有半暈暈上生一珥
四年五月丙午日暈冄重仍白虹貫日在東井度
六年三月甲申日於蘭雲中薄半暈須臾過帀日東南
暈外有一直竝黄色壬辰日暈湏臾日西北生虹貫日
中
八年十一月己亥日半暈南面不帀日東西帶暈各生
珥長三尺白色珥各長十丈許正衝日乆乆消散背因
成重暈竝青絳色
九年正月甲午日半暈南面不帀北帶暈生一抱東西
各生一珥抱北又有半暈抱珥竝黄色北又生白虹貫
日乆乆消散
建元元年六月甲申日南北兩珥西有抱黄白色
永明二年十一月辛巳日東北有一背
三年十一月庚寅日西北有一背
四年正月辛巳日南北各生一珥又生一背
十二月辛未日西北生一直黄白色戊寅日北生一背
青絳色
五年八月己卯日東南生一珥竝青絳色
六年二月丁巳日東北生黄色北有一珥黄赤色乆乆
竝散庚申日西有一背赤青色東西生一直南北各生
一珥竝黄白色
七年十月癸未日東北生一背青赤色湏㬰消
八年六月戊寅日於蒼白雲中南北各生一珥青黄絳
雜色澤潤竝長三尺許至己午消
隆昌元年正月壬戌日于蘭雲中暈南北帶暈各生一
直同長一丈湏㬰消
永元元年十二月乙酉日中有三黒子
　　月暈犯
建元四年十月庚寅月暈五車及参頭
永明元年正月壬辰是日至十五日月三暈太微及熒
惑
三月庚申至十三日月三暈太微及熒惑
五年二月乙未自九日至是日月三暈太微
六年二月壬戍甲夜十三日甲夜十五日甲夜月竝暈
太微
永明元年十一月己未月南北各生一珥又有一抱月
犯列星
建元元年七月丁未月犯心大星北一寸丁夘月入軒
轅中犯苐二星
十月丙申月在心大星西北七寸
十一月壬戌月在氐東南星五寸
十二月乙酉月犯太微西蕃南頭苐一星庚寅月行房
道中無所犯癸巳月入南斗魁中無所犯
二年三月癸夘月犯心大星又犯後星
五月庚戍月入南斗
七月己巳月入南斗
三年二月癸巳月犯太微上将
四年二月乙亥月犯輿鬼西北星丙子月犯南斗魁第
二星辛未月犯心大星又犯後星
四月壬辰月犯軒轅左民星庚子月犯箕東北星
五月丙寅月犯心後星戊寅月掩昴西北星
六月乙未月犯箕東北星
七月癸亥月行南斗魁中無所犯庚辰月犯軒轅女主
八月庚子月犯昴西南星壬寅月犯五車東南星壬申
月犯軒轅少民星
九月丁巳月犯箕東北星壬辰月在營室度入羽林中
二十日月入輿鬼犯積尸
十一月甲戌月犯五車南星
十二月丁酉月犯軒轅女主星又掩女御
永元元年正月己亥月犯心後星
三月乙未月犯軒轅女主星
六月癸酉月犯輿鬼西南星
八月乙丑月犯南斗第四星又犯輿鬼星
九月庚辰月犯太白左蕃度癸巳月犯東井北轅西頭
第一星
十二月丁夘月犯心前星又犯大星己巳月犯南斗苐
五星
二年二月甲子月犯南斗第四星又犯第三星
三月丁丑月犯東井北轅北頭第一星
四月戊申月犯軒轅右角
六月丙寅月犯東井轅頭第一星
八月丙午月掩心大星戊申月犯南斗第三星戊子月
犯東井北轅西頭第一星
十一月庚辰月犯昴星丙戍月犯軒轅左角
十二月壬戌月犯心前星又犯大星
三年二月己未月犯南斗第五星
三月壬申月在東井無所犯
六月丙午月掩心前星
八月丙辰月犯東井北轅第二星
九月癸未月犯東井南轅西頭第一星
四年正月癸酉月入東井無所犯乙亥月犯輿鬼
閏月辛亥月犯房
二月丁夘月犯東井鉞
三月乙未月入東井無所犯
七月辛亥月犯東井
八月戊寅月犯東井
九月辛夘月與太白於尾合宿丙午月入東井
十一月辛丑月入東井曠中辛亥月犯房北頭第二星
十二月己巳月犯東井北轅東頭第二星辛巳月犯南
斗第六星
五年正月丙午月犯房鉤鈐
二月癸亥月犯東井南轅西頭第二星
三月癸夘月犯南斗第二星
六月乙丑月犯南斗第六星在南斗七寸丙寅月犯西
建星北一尺
史臣曰月令昏明中星皆二十八宿箕斗之間微為疎
闊故仲春之與孟秋建星冄用與宿度竝列亟經陵犯
災之所主未有舊占石氏星經云斗主爵祿襃賢進士
故置建星以為輔若犯建之異不與斗同則據文求義
亦宰相之占也
七月丁未月行入東井曠中無所犯
八月壬申月在畢犯左股第二星西北三寸
九月戊子月在填星北二尺八寸為合宿
十月戊寅月入氐犯東南星西北一尺餘
十一月戊寅月入氐
十二月戊午月在東壁度在熒惑北相去二尺七寸為
合宿甲子月在東壁度東南九寸為犯癸酉月在嵗星
南七寸為犯
六年正月戊戍月在角星南相去三寸
二月丁夘月在氐西南六寸
三月乙未月入氐中在嵗星南一尺一寸為合宿
四月癸丑月犯東井南轅西頭第二星壬戌月在氐西
南星東南五寸為犯漸入氐中與嵗星同在氐度為合
宿癸亥月行在房北頭第一星西南一尺為犯
六月乙夘月在角星東一寸為犯丁巳月行入氐無所
犯在嵗星東三寸為合宿
七月乙酉月入房北頭第二次相星西北八寸為犯庚
寅月在牽牛中星南二寸為犯庚子月行在畢左股苐
一星七寸為犯又進入畢
八月壬子月行在嵗星東二尺五寸同在氐中為合宿
九月庚辰月在房北頭第一上相星東北一尺為犯又
掩犯闗楗閉星丁酉月行入東井甲辰月在左角星西
北九寸為犯又在熒惑西南一尺六寸為合宿
十月癸酉月入氐中在西南星東北三寸為犯
閏月壬辰月行入東井
十一月丙戌月行入羽林中無所犯乙未月行在東井
南轅西頭第二星南一尺為犯丙寅月在左角北八寸
為犯辛未月行在太白東北一尺五寸同在箕度為合
宿
十二月甲申月行在畢左股第二星北七寸為犯乙未
月行入氏西南星東北一尺為犯丙申月在房北頭上
相星北一尺為犯
七年正月甲寅月入東井曠中無所犯戊辰月掩犯牽
牛中星
二月辛巳月掩犯東井北轅東頭第一星
三月庚申月在嵗星西北三尺同在箕度為合宿
四月乙酉月入氐中無所犯丙戌月犯房星北頭第一
上相星北一尺在楗閉西北四寸為犯
六月乙酉月犯牽牛中星乙未月入畢在左股第二星
東八寸為犯
七月丁未月入氐中無所犯戊申在楗閉星東北一尺
為犯
八月甲戌月入氐在西南星東北一尺為犯庚寅月在
畢右股第一星東北一尺為犯
九月丁巳月掩犯畢右股第一星庚申月在東井北轅
東頭第一星西北八寸為犯
十月甲申月行掩畢左股第三星丁酉月行在楗閉星
西北八寸為犯
十二月壬午月在東井北轅東頭第一星北八寸為犯
八年正月丁巳月在亢南頭第二星南七寸為犯
二月己巳月行在畢右股第一星東北六寸為犯
六月甲戌月在亢南頭第二星西南七寸為犯
八月乙亥月在牽牛中星南九寸為犯辛夘月在軒轅
女御南八寸為犯
九月辛酉月在太微左執法星南四寸為犯
十月壬午月入東井曠中無所犯戊子月在太微右執
法星東南六寸為犯
十一月戊戌月行在填星北二尺二寸為合宿乙夘月
行在太微右執法星南二寸為犯
十二月庚辰月行在軒轅右角星南二寸為犯癸未月
掩犯太㣲右執法
九年正月辛丑月在畢躔西星北六寸為犯庚申月在
嵗星西北二尺五寸同在須女度為合宿
二月辛未月入東井曠中無所犯壬申月行東井北轅
東頭第一星北九寸為犯
三月丙申月入畢在左股第二星東北六寸又掩大星
四月庚午月在軒轅女御星南八寸為犯癸酉月在太
㣲東南頭上相星南八寸為犯癸未月在嵗星北為犯
在危度
五月庚子月行掩犯太微在執法丁未月掩犯東建西
星
七月癸巳月在太白東五寸為犯乙未月在太微東蕃
南頭上相星西南五寸為犯壬寅月掩犯東建星癸夘
月在牽牛南星北五寸為犯乙巳月在嵗星北六寸為
犯
閏七月辛酉月在軒轅女御星西南三寸為犯
八月月在軒轅左民星東八寸為犯
九月乙丑月掩牽牛南星癸未月入太㣲在右執法東
北四寸為犯甲申月掩太㣲東蕃南頭上相星
十月甲午月行在填星西北八寸為犯在虚度戊申月
在軒轅女主星南四寸掩女御竝為犯辛亥月入太㣲
左執法東北七寸為犯
十一月壬戌月行掩犯嵗星己巳月在畢右股大星東
一寸為犯辛未月在東井南轅西頭第二星南八寸為
犯又入東井曠中丙子月行在軒轅左民星東北七寸
為犯丁丑月行在太㣲西蕃上将星南五寸為犯
十二月庚寅月行在嵗星東南八寸為犯丙午月掩犯
太㣲東蕃南頭上相星
十年正月庚午月在軒轅右角大民星南八寸為犯
二月己亥月行太㣲在右掖門甲辰月行入氐中掩犯
東北星壬子月行入羽林
三月己夘月行入羽林在填星東北七寸為犯在危四
度
四月甲午月行入太㣲在右掖門内丙午月行在危度
入羽林
五月己巳月掩南斗第三星甲戌月行在危度入羽林
六月戊子月在張度在熒惑星東三寸為犯己丑月行
入太㣲在右掖門丁酉月掩西建星西丁未月行入畢
犯右股大赤星
七月甲戍月行在畢躔星西北六寸為犯丁丑月在東
井北轅東頭第二星西南九寸為犯
八月辛夘月行西建星東一尺又在東星西四寸為犯
壬寅月行在畢右股大赤星東北四寸為犯甲辰月行
入東井曠中無所犯戊申月行在軒轅女主星西九寸
為犯辛亥月入太㣲在左執法星北二尺七寸為犯
九月癸亥月行掩犯填星一寸在危度
十月辛夘月在危度入羽林無所犯癸亥月入東井曠
中無所犯
十一月甲子月入畢進右股大赤星西北五寸為犯壬
申月入太㣲在右執法星東北一尺三寸無所犯丁丑
月入氐無所犯
十二月甲午月入東井曠中又進北轅東頭第二星四
寸為犯庚子月入太㣲在右執法星東北三尺無所犯
十一年正月辛酉月入東井曠中無所犯乙丑月在軒
轅女主星北八寸為犯壬申月行在氐星東北九寸為
犯
二月甲午月行入太㣲在上将星東北一尺五寸無所
犯壬寅月行掩犯南斗第六星癸夘月掩犯西建中星
又掩東星
四月乙丑月入太㣲在右執法西北一尺四寸無所犯
壬寅月行在危度入羽林無所犯
五月丁巳月行入太㣲左執法星北三尺無所犯甲子
月行在南斗第二星西七寸為犯乙丑月掩犯西建中
星又犯東星六寸
六月辛丑月行掩犯畢左股第三星壬寅月入畢
七月壬子月入太㣲在左執法東三尺無所犯丙辰月
行入氐在東北星西南六寸為犯己未月行南斗第六
星南四寸為犯庚申月行在西建星東南一寸為犯
九月庚寅月行在哭星西南六寸為犯壬辰月行在營
室度入羽林無所犯丁酉月入畢左右股大赤星西北
六寸為犯己亥月入東井曠中無所犯乙巳月行太㣲
當右腋門内在屏星西南六寸為犯
十月壬午月行在東建中星九寸為犯
十一月壬子月在哭星南五寸為犯辛酉月行在東井
鉞星南八寸又在東井南轅西頭第一星南五寸竝為
犯進入井中丁夘月入太㣲壬申月行入氐無所犯
十二月辛巳月入羽林又入東井曠中又入東井北轅
西頭第二星南六寸為犯乙未月入太㣲在右執法星
東北二尺無所犯乙亥月入氐無所犯
隆昌元年正月辛亥月入畢在左股第一星東南一尺
為犯
三月辛亥月在東井北轅西頭第二星東七寸為犯甲
申月入太㣲在屛星南九寸為犯
六月乙丑月入畢在右股第一星東北五寸為犯又在
嵗星東南一尺為犯丁夘月入東井南轅西頭第一星
東北七寸為犯
泰元元年七月月掩心中星
　
　
　
　
　
　
　
　
　
　
　
　
　
　
　
　南齊書卷十二
　南齊書卷十二考證
天文志上填星守太㣲宫逆從行歴四年○(臣永祚/)按
　逆從行猶曰逆順行梁世諱順字故也至謂歴四年
　　必係傳寫之誤考填星逆行從無歴四年之乆者
辰星孟効西方○(臣永祚/)按古法候辰星惟四仲月當
　見故劉向封事以辰星見于四孟為異也効字與耀
　字音同疑耀字傳寫之誤
若日中有虧名為西子○(臣永祚/)按歴朝天文志中日
　中有黒子毎紀之於書從無西子之名疑西字係黒
　字之訛
常與日衡相對○日衡相對謂平衡相對即所謂暗虗
　也後人謂之對衡
日暈帀黄白色○帀監本訛市今改正
六年三月甲申日於蘭雲中薄半暈○蘭字疑訛又下
　文隆昌元年節蘭字同此
月犯軒轅左民星○宋天文志軒轅左一星少民后宗
　也盖即所謂左民星
月犯軒轅女主○宋天文志云軒轅南大星女主也
月犯太白左蕃度○(臣永祚/)按太㣲垣則有左右蕃太
　白只一星何蕃之有疑本係太㣲訛為太白
月行在畢左股第一星○月監本訛日今改正
又掩犯闗楗閉星○星圗有楗閉星無闗楗閉星闗字
　疑衍或上下有脱字
月行在畢躔星西北六寸為犯○躔星二字不可觧其
　間恐有脱字
月入畢左右股大赤星西北六寸為犯○星圖畢只有
　一大赤星此文左右股乃在右股在字之訛也
泰元元年七月月掩心中星○齊世無泰元年號疑必
　永元之訛
　
　
　南齊書卷十二考證
欽定四庫全書
　南齊書卷十三
　　梁　　　蕭　　　子　　　顯　　　撰
　志第五
　　天文下
史臣曰天文設象宜備内外兩宮但災之所躔不必遍
行景緯五星精晷與二曜而為七妖祥是主厯數攸司
盖有殊於列宿也若北辰不移據在杠軸衆星動流實
繋天體五星從伏非闗二義故徐顯思以五星為非星
虞喜論之詳矣
　　五星相犯列宿雜
建元元年八月辛亥太白犯軒轅大星
九月癸丑太白從行於軫犯填星
二年六月丙子太白晝見
四年二月丙戌太白晝見在午上
六年辛夘太白晝見午上庚子太白入東井無所犯
七月己未太白有光影
八月戊子太白從軒轅犯女主星甲辰太白從行犯軒
轅少民星
九月己夘太白從行犯太㣲西蕃上将辛酉太白從行
入太㣲在右執法星西北一尺戊辰太白從行犯太㣲
左執法
十二月壬子太白從行犯填星在氐度丙辰太白從行
犯房北頭第一星丁夘太白犯楗閉星
永明元年六月己酉太白行犯太㣲上将星辛酉太白
行犯太㣲左執法
八月甲申太白犯南斗第四星
九月乙酉太白犯南斗第三星壬辰太白熒惑合同在
南斗度
十月丁夘太白犯哭星
二年正月戊戌太白晝見當午上
三月甲戌太白從行入羽林
四月丙申太白從行犯東井鉞星
六月戊辰太白熒惑合同在輿鬼度己巳太白從行輿
鬼度犯嵗星
三年四月丁未太白晝見癸亥太白晝見當午上
五月戊子太白犯少民星
八月丁巳太白晝見當午上
十一月壬申太白從行入氐
十二月己酉太白填星合在箕度
四年九月壬辰太白晝見當午丙午太白犯南斗
十一月庚子太白入羽林又犯天闗
五年五月丁酉太白晝見當午上庚子太白三犯畢左
股第一星西南一尺
六月甲戌太白犯東井北轅第三星在西一尺
八月甲寅太白從行入軒轅在女主星東北一尺二寸
不為犯戊辰太白從在太㣲西蕃上将星西南五寸辛
巳太白從在太㣲左執法星西北四寸
六年四月辛酉太白從在熒惑北三寸為犯竝在東井
度
五月癸夘太白晝見當午上
六月己巳太白從在太㣲西蕃右執法星東南四寸為
犯
七月癸巳太白在氐角星東北一尺為犯
八月乙亥太白從行在房南第二左股次将星西南一
尺為犯
閏八月甲午太白晝見當午
十一月戊午太白從在嵗星西北四尺同在尾度又在
熒惑東北六尺五寸在心度合宿
十二月壬寅太白從行在填星西南二尺五寸斗度
七年二月辛巳太白從行入羽林
十月癸酉太白在嵗星南相去一尺六寸從在箕度為
合
十一月丁夘太白從行入羽林
八年正月丁未太白書見當午上
六月戊子太白從行入東井己丑太白晝見當午
八月庚辰太白從行在軒轅女主星南七尺為犯
九月丙申太白從行在太㣲西蕃上将星西南一尺為
犯丁未太白從行入太㣲辛酉太白從行在進賢西五
寸為犯
十月乙亥太白從行在亢南第二星西南一尺為犯甲
申太白從行入氐
十一月戊戌太白從行在房北頭第二星東北一寸又
在楗閉星西南七寸竝為犯又在熒惑西北二尺為合
宿癸夘太白從行在熒惑東北一尺為犯
九年四月癸未太白從厯夕見西方從疾參宿一度比
来多隂至己丑開除己見在日北當西北維上薄昏不
見宿星則為先厯而見
六月丙子太白晝見當午上
七月辛夘太白從行入太㣲在西蕃上将星北四寸為
犯
九月乙亥太白從行在南斗第四星北二寸為犯丁夘
太白在南斗第三星西一寸為犯
十年二月甲辰太白從行入羽林
五月辛巳太白從行入東井在軒轅西第一星東六寸
為犯
七月乙丑太白從行在軒轅大星東八寸為犯
十一年正月戊辰太白從行在嵗星西北六寸為犯在
奎度
二月丁丑太白從行東井北轅西頭第一星東北一尺
為犯
四月戊子太白在五諸侯東第二星西北六寸為犯辛
丑太白從行入輿鬼在東北星西南四寸為犯
五月戊午太白晝見當午名為經天癸亥太白從行入
軒轅大星北一尺二寸無所犯
九月己酉太白晝見當午上
十月丙戌太白行在進賢星西南四寸為犯
十一月戊戌太白從行入氐丁夘太白從行在楗閉星
西北六寸為犯
十二月壬辰太白從行在南斗第六星東南一尺為犯
辛丑太白從行在西建東星西南一尺為犯
建元元年五月己未熒惑犯太㣲西蕃上将又犯東蕃
上将
二年十月辛酉熒惑守太㣲
四年六月戊子熒惑從行入東井無所犯戊戌熒惑在
東井度形色小而黄黒不明丁丑熒惑太白同在東井
度
七月甲戍熒惑從行入輿鬼犯積尸
十月癸未熒惑從行犯太㣲西蕃上将星丙戍熒惑從
入太㣲
十一月丙辰熒惑從行在太㣲犯右執法
永明元年正月己亥熒惑逆犯上相辛亥熒惑守角庚
子熒惑逆入太㣲
三月丁夘熒惑守太白
六月戊申熒惑從犯亢己巳熒惑從行犯氐東南星
七月戊寅熒惑填星同在氐度丁亥熒惑行犯房北頭
第二星
八月乙丑熒惑從行犯天江甲戌熒惑犯南斗第五星
十一月丙申熒惑入羽林
二年八月庚午熒惑犯太㣲西蕃上将癸未熒惑犯太
㣲右執法丁酉熒惑犯太㣲右執法
十月庚申熒惑犯進賢
十一月壬辰熒惑犯亢南苐二星丙申熒惑犯亢南星
十二月乙夘熒惑入氐
三年二月乙夘熒惑在房北頭第一星西北一尺徘徊
守房
四月戊戌熒惑犯
六月乙亥熒惑犯房癸亥熒惑犯天江南頭第二星
八月丁巳熒惑犯南斗第五星
十一月丙戌熒惑從行入羽林
四年八月戊辰熒惑入太㣲癸酉熒惑犯太㣲右執法
戊子熒惑在太㣲
九月戊申熒惑犯嵗星己酉熒惑犯嵗星芒角相接
十月丁丑熒惑犯亢南頭第一星
十一月庚寅熒惑犯氐西南星
十二月己未熒惑犯房北頭第一星庚申熒惑入房北
犯鉤鈐星
五年二月乙亥熒惑填星同在南斗度為合宿
九月乙未熒惑從行在哭星東相去半寸
六年四月癸丑熒惑伏在参度去太白二尺五寸辰星
去太白五尺三寸為合宿甲戌熒惑在辰星東南二尺
五寸俱從行入東井曠中無所犯
閏四月丁丑熒惑從行在氐西南星北七寸為犯己夘
熒惑從行入氐無所犯乙巳熒惑從行在房北頭第一
上将右驂星南六寸為犯又在鉤鈐星西北五寸
十一月丙寅熒惑從行在嵗星西相去四尺同在尾度
為合宿
七年二月丙子熒惑從行在填星西相去二尺同在牽
牛度為合宿
三月戊午熒惑從在泣星西北七寸戊辰熒惑從行入
羽林
八月戊戌熒惑逆入羽林
九月乙丑熒惑入羽林成句已
八年四月丙申熒惑從行入輿鬼在西北星東南二寸
為犯
十月乙亥熒惑入氐
十一月乙未熒惑從入北落門在第一星東南去鉤鈐
三寸為犯
九年三月甲午熒惑從在填星東七寸在嵗星南六寸
同在虗度為犯為合宿
四月癸亥熒惑從行入羽林
閏七月辛酉熒惑從行在畢左股星西北一寸為犯
八月十四日熒惑應伏在昴三度前先歴在畢度二十
一日始逆行北轉垂及𤣥冬熒惑囚死之時而形色漸
大於常
十年二月庚子熒惑從入東井北轅西頭第一星西二
寸為犯
三月癸未熒惑從行在輿鬼西北七寸為犯乙酉熒惑
從行入輿鬼
六月壬寅熒惑從行入太㣲
十一年二月庚戍熒惑從在鎮星西北六寸為犯同在
營室
五月戊午熒惑從行在嵗星西南六寸為犯同在婁度
八月辛巳熒惑從行入東井在南轅西第一星東北一
尺四寸
十一月丁巳熒惑逆行在五諸侯東星北四寸為犯
隆昌元年三月乙丑熒惑從行入輿鬼西北星東一寸
為犯癸酉熒惑從行在輿鬼積尸星東北七寸為犯
閏三月甲寅熒惑從入軒轅
五月丁酉熒惑從入太㣲在右執法北二寸為犯
建元四年正月己夘嵗星太白俱從行同在婁度為合
宿
六月丁酉嵗星晝見
永明元年五月甲午嵗星入東井
七月壬午嵗星晝見
三年五月丙子嵗星與太白合
六月辛丑嵗星與辰星合
十月己巳嵗星從入太㣲
十一月甲子嵗星從入太微犯右執法
四年閏二月丙辰嵗星犯太㣲上将
三月庚申嵗星犯太㣲上将
四月己未嵗星犯右執法
八月乙巳嵗星犯進賢又與熒惑於軫度合宿
五年二月癸夘嵗星犯進賢
六月甲子嵗星盖見在軫度
十月己未嵗星從在氐西南星北七寸又辰星從入氐
在嵗星西四尺五寸又太白從在辰星東相去一尺同
在氐度三星為合宿
十二月甲戌嵗星晝見
六年三月甲申嵗星逆行入氐宿
六月丙寅嵗星晝見在氐度
八年三月庚申嵗星守牽牛
九年二月壬午嵗星從在填星西七寸同在虚度為合
宿
閏七月辛酉嵗星在泣星北五寸為犯又守填星九月
辛夘在泣星西一尺五寸為合宿
永明元年六月辰星從行入太㣲在太白西北一尺
二年八月甲寅辰星于翼犯太白
九年六月丙子辰星随太白於西方在七星度相去一
尺四寸為合宿
十一年九月丙辰辰星依厯應夕見西方亢宿一度至
九月八日不見
隆昌元年正月丙戌辰星見危度在太白北一尺為犯
建元三年十月癸丑填星逆行守氐
四年七月戊辰填星從行入氐
永明元年正月庚寅填星守房心
三月甲子填星逆行犯西咸星
二年二月戊辰填星犯東咸星
四年十二月辛巳填星犯建星
七年十二月戊辰填星在須女度又辰星從行在填星
西南一尺一寸為合宿
八年三月庚申填星守哭星
九年七月庚戍填星逆在泣西星東北七寸為犯
十月甲午填星從行在泣星西北五寸為犯
　　流星災
建元元年十月癸酉有流星大如三升塸色白尾長五
丈從南河東北二尺出北行歴輿鬼西過未至軒轅後
星而没没後餘中央曲如車輪俄頃化為白雲乆乃滅
流星自下而升名曰飛星三年十月丙午有流星大如
月赤白色尾長七丈西北行入紫宫中光照墻垣
四年正月辛未有流星大如三升塸赤色從北極第二
星北一尺出北行一丈而沒
九月壬子流星如鵝卵從栁北出入軒轅又一枚如𤓰
大出西行沒空中
永明元年六月己酉有流星如二升椀從紫宫出南行
沒氐
二年三月庚辰有流星如二升椀從天市中出南行在
心後
四年二月乙丑有流星大如一升器戊辰有流星大如
五升器
四月丁夘有流星大如一升器從南斗東北出西行經
斗入氐
六月丙戌有流星大如鴨卵從匏𤓰南出至虚而入
八月辛未有流星大如三升塸從觜星南出西南行入
天濛没
十一月戊寅有流星大如二升塸白色從亢東北出行
入天市
十二月丁巳有流星大如三升椀白色從天市帝座出
東北行一丈而没
五年六月辛未有流星大如三升器没後有痕
九月丙申有流星大如四升器白色有光照地
十二月甲子西北有流星大如鴨卵黄白色尾長六尺
西南行一丈餘没
六年三月癸酉有流星大如鴨卵赤色無尾
四月丙辰北面有流星大如二升器白色北行六尺而
沒
七月癸巳有流星大如鵝卵白色從匏𤓰南出西南行
一丈没空中須㬰又有流星大如五升器白色從北河
南出東北行一丈三尺没空中
十月戊寅南面有流星大如鷄卵赤色在東南行没没
後如連珠
十二月壬寅有流星大如鵝卵黄白色尾長三丈有光
没後有痕從梗河出西行一丈許没空中
七年正月甲寅有流星如五升器白色尾長四尺從坐
旗星岀西行入五車而過没空中
六月丁丑流星大如二升器黄赤色有光尾長六尺許
從亢南岀西行入翼中而没没後如連珠
十月乙丑有流星如三升器赤黄色尾長六尺岀紫宫
内北極星東南行三丈没空中壬辰流星如三升器白
色有光從五車北岀行入紫宫抵北極第一第二星而
過落空中尾如連珠仍有音響似雷太史奏名曰天狗
八年四月癸巳有流星如二升器黄白色有光從心星
南一尺許岀南行二丈没没後如連珠丁巳流星如鵝
卵白色長五丈許從角星東北二尺岀西北行没太㣲
西蕃上将星間
六月癸未有流星如鴨卵赤色從紫宫中岀西南行未
至大角五尺許没
七月戊申有流星如五升器赤白色長七尺東南行二
丈没空中
十月乙亥有流星如鵝卵白色從紫宫中岀西北行三
丈許没空中
十一月乙未有流星如鵝卵赤白色有光無尾從氐北
一丈岀南行入氐中没辛丑流星如鵝卵白色從参伐
岀南行一丈没空中又有一流星大如三升器白色從
軫中岀東南行入婁中没
九年五月庚子有流星如鷄子白色無尾從紫宫裏黄
帝座星西二尺岀南行一丈没空中丁未流星如李子
白色無尾從奎東北大星東二尺岀東北行至天将軍
而没戊申流星如鵝卵黄白色尾長二丈從箕星東一
尺岀南行四丈没
七月乙夘西南有流星大如二升器白色無尾西南行
一丈餘没戊午有流星如二升器黄白色有光從天江
星西出東北經天入参中而没没後如連珠
閏七月戊辰流星如鵝卵赤色尾長二尺從文昌西行
入紫宫没己巳西南有流星如二升器白色西南行一
丈没
九月戊子有流星大如雞卵白色從少㣲星北頭岀東
行入太㣲抵帝座星而過未至東蕃次相一尺没如散
珠
十年正月甲戍有流星如五升器白色從氐中出東南
行經房道過從心星南二尺没
三月癸未有流星如雞卵青白色尾長四尺從牽牛南
八寸岀南行一丈没空中
十一年二月壬寅東北有流星如一升器白色無尾北
行三丈而没
四月丙申有流星如三升器白色有光尾長一丈許從
箕星東北一尺岀行二丈許入斗度没空中臨没如連
珠
五月壬申有流星大如雞子黄白色從太㣲端門岀無
所犯西南行一丈許没没後有痕
七月辛酉有流星如雞子赤色無尾從氐中岀西行一
丈五尺没空中戊寅有流星如雞卵黄白色從紫宫東
蕃内岀東北行一丈五尺至北極第五星西北四尺没
九月乙酉有流星如鴨卵黄白色從婁南一尺岀東行
二丈
十二月己丑西南有流星如三升器黄赤色無尾西南
行三丈許没散如遺火
永元三年夜天開黄色明照湏㬰有物絳色如小甕漸
漸大如倉廩聲隆隆如雷墜太湖中野雉皆雊世人呼
為木殃史臣案春秋緯天狗如大奔星有聲望之如火
見則四方相射漢史云西北有三大星如日状名曰天
狗天狗岀則人相食天官云天狗状如大鏡星又云如
大流星色黄有聲其止地類狗所墜望之如火光炎炎
衝天其上鋭其下圎如數頃田見則流血千里破軍殺
将漢史又云昭明下為天狗所下兵起血流昭明星也
洛書云昭明見而覇者出運斗樞云昭明有芒角兵徴
也河圖云太白散為天狗漢史又云有星出其状赤白
有光即為天狗其下小無足所下國易政衆説不同未
詳孰是推亂亡之運此其必天狗乎
　　老人星
建元元年十一月戊辰老人星見南方丙上八月癸卯
祠老人星
永明三年八月丁酉老人星見南方丙上
六年八月壬戌老人星見南方丙上
七年七月壬戍老人星見南方丙上
九年閏七月戊寅老人星見南方丙上
十年八月乙酉老人星見
十一年九月丙寅老人星見南方丙上
　　白虹雲氣
建元四年二月辛夘白虹貫日
永明十年七月癸酉西方有白虹須㬰滅
十一年九月甲午西方有白虹南頭指申北頭指戍上
乆乆消㓕
建元四年二月辛夘黒氣大小二枝東至卯西至酉廣
五丈乆乆消㓕
永明二年四月丁未北斗第六第七星間有一白氣
四年正月辛未黄白氣長丈五尺許入太㣲
永明四年正月癸未南靣有陣雲一丈許
五年四月己巳有雲色黒廣五尺東頭指丑西頭指酉
竝至地
十一月乙巳東南有陣雲髙一丈北至夘東南至已乆
乆㪚漫
六年二月癸亥東西有一梗雲半天曲向西蒼白色
三月庚辰南面有梗雲黒色廣六寸
七年十月辛未有梗雲蒼黒色東頭至寅西頭指酉廣
三尺貫紫宫乆乆消漫
八年十一月乙未有梗雲黒色六尺許東頭至夘西頭
至酉乆乆散漫
十二月庚辰南靣有陣雲黒色髙一丈許東頭至已西
頭至未乆乆散漫
十一年七月丙辰東面有梗雲蒼白色廣二尺三寸南
頭指已至地北頭指子至地乆乆漸散漫
贊曰陽精火鏡隂靈水存有禀有射代為明昏垂光滿
盖列景周渾具位臣輔備象街門災生霣薄祟起飛奔
弗忘人懼瑜瑕辯論若任天道竈亦多言
　
　
　南齊書卷十三
　南齊書卷十三考證
天文志下八月乙亥太白從行在房南第二左股次将
　星○(臣召南/)按左股係左服之訛房四星主車駕南
　星曰左驂次左服故曰第二左服
癸未熒惑犯太㣲右執法丁酉熒惑犯太㣲右執法○
　(臣永祚/)按癸未至丁酉計十五日不書逆行熒惑安
　能兩犯右執法意者先犯左執法次犯右執法耶
四月戊戌熒惑犯○犯字下必有闕文
有流星大如三升塸○或疑塸字未詳(臣承蒼/)按南史
　毗騫國嘗遺扶南王純金五十人食器形如圎盤又
　如瓦塸名為多羅受五升又如椀者受一升塸與甌
　通從瓦從土其義一也
天狗状如大鏡星○大鏡星無考天官書原文状如大
　奔星為是
東西有一梗雲半天○爾雅釋詁梗正直也豈雲之直
　者耶下文又言曲向西或先直後曲故云
　
　
　
　
　
　
　
　
　
　
　
　
　
　
　
　南齊書卷十三考證
欽定四庫全書
　南齊書卷十四
　　梁　　　蕭　　　子　　　顯　　　撰
　志第六
　　州郡上
　　　揚　　南徐　豫　　南豫　南兖　北兖
　　　北徐　青　　冀　　江　　廣　　交
　　　越
揚州京輦神臯漢魏刺史鎮夀春吳置持節督州牧八
人不見揚州都督所治晉太康元年吳平刺史周浚始
鎮江南元帝為都督渡江左遂成帝畿望實隆重領郡
如左
丹陽郡
　　建康　秣陵　丹陽　溧陽　永世　湖熟
　　江寕　句容
㑹稽郡
　　山隂　永興　上虞　餘姚　諸暨　剡
　　鄞　　始寕　句章　鄮
吴郡
　　吴　　婁　　海虞　嘉興　海鹽　錢唐
　　富陽　鹽官　新城　建徳　夀昌　桐廬
吴興郡
　　烏程　武康　餘杭　東遷　長城　於潜
　　臨安　故鄣　安吉　原鄉
東陽郡
　　長山　太末　烏傷　永康　信安　吴寕
　　豐安　定陽　遂昌
新安郡
　　始新　黟　　遂安　歙　　海寕
臨海郡
　　章安　臨海　寕海　始豐　樂安
永嘉郡
　　永寕　安固　松陽　横陽　樂成
南徐州鎮京口呉置幽州牧屯兵在焉丹徒水道入通
吳㑹孫權初鎮之爾雅曰絶髙為京今京城因山為壘
望海臨江緣江為境似河内郡内鎮優重宋氏以来桑
梓帝宅江左流寓多岀膏腴領郡如左
南東海郡
　　郯　　祝其　襄賁　利成　西隰　丹徒
　　武進
晉陵郡
　　晉陵　無錫　延陵　曲阿　暨陽　南沙
　　海陽
義興郡(永明二年割屬/揚州後復舊)
　　陽羡　臨津　國山　義鄉　綏安
南琅邪郡(本治金城永/明徙治白下)
　　臨沂　江乘　蘭陵　承(建武三/年省)譙(建元二年平/陽郡流民在)
　　(臨江郡者立宣祚縣尋改為譙/永明元年省懐化一縣并屬)
臨淮郡(自此以下/郡無實土)
　　海西　射陽　淩　　淮隂　東陽　淮浦(建武二/年省)
淮陵郡
　　司吾　武陽(建武三年省/泰山郡屬)甄城　陽樂　徐(建武三/年省)
南東莞郡
　　東莞　莒　　姑幕(建武三/年省)
南清河郡(南徐州/領冀州)
　　東武城　清河　貝丘　繹幕(建武二/年省)
南彭城郡
　　彭城　武原　傅陽　蕃　　薛　　開陽
　　洨　　僮　　下邳(建武三/年省)呂(建武四/年省)杼秋(建武四/年省)
　　北陵(建武四/年省)
南髙平郡(宋太始五年僑置初寄治淮隂復徙/淮南當塗二縣僑属南豫後属南徐)
　　金鄉　高平
南濟隂郡
　　城武　單父　城陽(建武三/年省)
南濮陽郡
　　廩邱　東燕　㑹　　鄄城(建武三年省/濟陽郡度属)榆次(建/武)
　　(二年/省)
南魯郡(建武二/年省)
　　魯　　樊　　西安(建武二/年省)
南平昌郡(建武三/年省)
　　安邱(郡省属/東莞)新樂(郡省屬/東莞)東武　髙宻
南泰山郡(建武三/年省)
　　南城(郡省度属平/昌尋又省)廣平
南濟陽郡(建武三/年省)
　　考城(郡省度属/魯尋又省)
豫州晉元帝永昌元年刺史祖約避胡賊自譙還治夀
春夀春淮南一都之㑹地方千餘里有陂田之饒漢魏
以来揚州刺史所治北距淮水禹貢云淮海惟揚州也
咸和四年祖約以城降胡復以庾亮為刺史治蕪湖蕪
湖浦水南入亦為險奥先主謂孫權曰江東先有建業
次有蕪湖庾亮經畧中原以毛寳為刺史治邾城為胡
所覆荆州刺史庾翼領州在武昌諸郡失土荒民数千
無佃業翼表移西陽新蔡二郡荒民就陂田于尋陽穆
帝永和五年胡偽揚州刺史王浃以夀春降而刺史或
治歴陽進馬頭及譙不復歸舊鎮也哀帝隆和元年袁
真還夀春真為桓温所滅温以子熈為刺史戍歴陽孝
武寕康元年桓冲移姑熟以邊宼未静分割譙梁二郡
見民置之浣川立為南譙梁郡十二年桓石虔還歴陽
庾准為刺史表省諸權置皆還如本義熈二年劉毅復
鎮姑熟上表曰忝任此州地不為曠西界荒餘宻邇㓂
虜北垂蕭條土氣彊獷民不識義唯戰是習逋逃不逞
不謀日㑹比年以来無月不戰實非空之所能獨撫請
輔國将軍張暢領淮南安豐梁國三郡時豫州邉荒至
乃如此十二年劉義慶鎮夀春後常為州治撫接遐荒
扞禦疆場領郡如左
南汝隂郡(建元二年罷南/陳左郡二縣并)
　　慎　　汝隂　宋　　安陽　和城　南頓
　　陽夏　宋邱(永元元年/地志無)樊(永元/志無)鄭(永元/志無)東宋(永元/志無)
　　南陳左縣(永元/志無)邉水(永元/志無)
晉熙郡
　　新治　隂安　懐寕　南樓煩　齊興
　　太湖左縣
潁川郡
　　臨潁　邵陵　南許昌(永元/志無)曲陽
汝陽郡
　　武津　汝陽
梁郡(永元元年地志南梁郡領/睢陽新汲陳蒙崇義五縣)
　　北譙　梁　　蒙　　城父(永元志/属南譙)
北陳郡
　　陽夏　西華　萇平　項
陳留郡
　　浚儀　小黄　雍邱
南頓郡(永元元年/地志無)
　　和城　南頓
西南頓郡(寄治州永元/元年地志無)
　　西南頓　和城　譙　　平鄉
北梁郡(永元元年/地志無)
　　北蒙　北陳
西汝隂郡
　　樓煩　汝隂　宋　　陳(永元/志無)平豫(永元/志無)固始(永/元)
　　(志/無)新蔡(永元/志無)汝南(永元/志無)安城
北譙郡
　　寕陵　譙　　蘄(永元志/属南譙)
汝南郡(永元元年/地志無)
　　瞿陽　安城　上蔡
北新蔡郡
　　鮦陽　新蔡　固始　苞信
弋陽郡
　　期思　南新息　弋陽　上蔡　平輿
陳郡
　　南陳　萇平(永元/志無)項(永元/志無)西華(永元/志無)陽夏(永元/志無)
安豐郡
　　雩婁　新化　史水　扶陽　開化　邉城
　　松滋(永元志属/北新蔡)安豐
光城左郡
　　樂安　光城　茹田
邉城郡(永元元年/地志無)
建寕郡
　　陽城　建寕
齊昌郡
　　陽塘　保城　齊昌　永興
　右三郡永明四年割郢州屬
南豫州晉寕康元年豫州刺史桓冲始鎮姑熟後遷徙
見晉書宋永初二年分淮東為南豫州治歴陽而淮西
為豫州元嘉七年省并大明元年復置治姑熟泰始二
年治歴陽三年治宣城五年省淮西没虜七年復分淮
東置南豫建元二年太祖以西豫吏民寡刻分置兩州
損費甚多省南豫左僕射王儉啓愚意政以江西連接
汝潁土曠民希匃奴越逸唯以夀春為阻若使州任得
才虜動要有聲聞豫設防禦此則不俟南豫假令或慮
一失醜羯之来聲不先聞胡馬倐至夀陽嬰城固守不
能斷其路朝廷遣軍歴陽已當不得先機戎車初戒毎
事草創孰與方鎮常居軍府素正臨時配助所益寔少
安不㤀危古之善政所以江左屡分南豫意亦可求如
聞西豫力役尚復粗可今得南譙等郡民户益薄于其
寔益復何足云太祖不從永明二年割揚州宣城淮南
豫州歴陽譙廬江臨江六郡復置南豫州四年冠軍長
史沈憲啟二豫分置以桑堁子亭為㫁潁川汝陽在南
譙歴陽界内悉属西豫廬江居晋熙汝隂之中属南豫
求以潁川汝陽属南豫廬江還西豫七年南豫州别駕
殷瀰稱潁川汝陽荒殘来乆流民分散在譙歴二境多
䝉復除獲有郡名租輸益㣲府州絶無将吏空受名領
終無寔益但寄治譙歴于方㫁之宜實應属南豫二豫
亟經分置廬江属南豫濱帶長江與南譙接境民黎租
帛從流送州寔為便利逺踰西豫非其所願郡領灊舒
及始新左縣村竹産府州採伐為益不少府州新創異
於舊藩資役多闕寔希得廬江請依昔分置尚書参議
徃年慮邉塵湏寔故啟廻換今淮泗無虞宜許所牒詔
可領郡如左
淮南郡
　　于湖(永明八年省甬城/髙平下邳三縣并)繁昌　當塗　浚遒
　　定陵　襄垣
宣城郡
　　廣徳　懐安　宛陵　廣陽　石城　臨城
　　寕國　宣城　建元　涇　　安吴
歴陽郡
　　歴陽　龍亢　雍邱
南譙郡
　　山桑　蘄　北許昌(永元/志無)扶陽　曲陽　嘉平
廬江郡
　　舒(建元二年/為郡治)灊　始新　和城(永元/志無)西華(永元/志無)
　　吕亭左縣(建元二年/割晉熙属)譙(建元二年/割南譙属)
臨江郡(建元二年罷并/歴陽後復置)
　　烏江　懐徳　酇
南兖州鎮廣陵漢故王國有江都浦水魏文帝伐吴岀
此見江濤盛壮歎云天所以限南北也晉元帝過江建
興四年揚聲北討遣宣城公裒督徐兖二州鎮廣陵其
後或還江南然立鎮自此始也時百姓遭難流移此境
流民多庇大姓以為客元帝太興四年詔以流民失籍
使條名上有司為給客制度而江北荒殘不可檢寔明
帝太寕三年郗鑒為兖州鎮廣陵後還京口是後兖州
或治盱眙或治山陽桓𤣥以桓𢎞為青州鎮廣陵義熙
二年諸葛長民為青州徙山陽時鮮卑接境長民表云
此蕃十載舋故相襲城池崩毁荒舊散伏邉疆諸戍不
聞雞犬且犬羊侵暴抄掠滋甚乃還鎮京口晉末以廣
陵控接三齊故青兖同鎮宋永初元年罷青并兖三年
檀道濟始為南兖州廣陵因此為州鎮土甚平曠刺史
毎以秋月多出海陵觀濤與京口對岸江之壮闊處也
永明元年刺史栁世隆奏尚書符下土斷條格并省僑
郡縣凡諸流寓本無定憇十家五落各自星處一縣之
民散在州境西至淮畔東届海隅今専罷僑邦不省荒
邑雜居舛止與先不異離為區斷無革游濫謂應同省
隨堺并帖若鄉屯里聚二三百家井甸可脩區域易分
者别詳立於是濟隂郡六縣下邳郡四縣淮陽郡三縣
東莞郡四縣以散居無寔土官長無廨舍寄止民村及
州治立見省民户帖屬領郡如左
廣陵郡(建元四年罷北淮陽北下/邳北濟隂東莞四郡并)
　　海陵　廣陵　髙郵　江都　齊寧(永明元/年置)
海陵郡
　　建陵　寕海　如臯　臨江　蒲濤　臨澤
　　齊昌(永明元/年置)海安(永明五年罷新/郡并此縣度属)
山陽郡
　　東城　山陽　鹽城　左鄉
盱眙郡
　　考城　盱眙　陽城　直瀆　長樂
南沛郡
　　沛　　蕭　　相
北兖州鎮淮隂地理志云淮隂縣属臨淮郡郡國志属
下邳國晉太康地記属廣陵郡穆帝永和中北中郎将
荀羡北討鮮卑云淮隂舊鎮地形都要水陸交通易以
觀舋沃野有開殖之利方舟運漕無他屯阻乃營立城
池宋泰始二年失淮北于此立州鎮建元四年移鎮盱
眙仍領盱眙郡舊北對清泗臨淮守險有平陽石鱉田
稻豐饒所領唯平陽一郡永明七年光禄大夫吕安國
啟稱北兖州民戴尚伯六十人訴舊壤幽隔飄寓失所
今雖創置淮隂而陽平一郡州無實土寄山陽境内竊
見司徐青三州悉皆新立竝有實郡東平既是望邦衣
冠所係希於山陽盱眙二界間割小户置此郡始招集
荒落使本壤族姓有所歸依臣尋東平郡既是此州本
領臣賤族桑梓願立此邦見許領郡如左
陽平郡(寄治/山陽)
　　泰清　永陽　安宜　豐國
東平郡
　　夀張(割山陽官瀆以/西三百户置)
　　淮安(割直瀆破釡以東淮隂/鎮下流雜一百戸置)
髙平郡
濟北郡
泰山郡
新平郡
魯郡
　　右荒
北徐州鎮鍾離漢志鍾離縣属九江郡晉太康二年起
居注置淮南鍾離未詳此前所省令晉地記属淮南郡
宋泰始末年属南兖元徽元年置州割為州治防鎮緣
淮永明元年省北徐譙梁魏陽平彭城五郡領郡如左
鍾離郡
　　燕縣(郡/治)朝歌　虞(永明元年/割馬頭属)零(永明元年/割馬頭属)
馬頭郡
　　已吾(永明元年罷譙郡属二年刺/史戴僧静又以濟縣并之)
濟隂郡
　　頓邱(永明元年/罷定陶并)睢陵　樂平(永明元年/割鍾離属)
　　濟安(永明元年/割鍾離属)
新昌郡
　　頓邱　榖熟　尉氏
沛郡
　　相　　蕭　　沛
青州宋泰始初淮北没虜六年始治欎州上欎州在海
中週廻數百里島岀白鹿土有田疇魚鹽之利劉善明
為刺史以海中易固不峻城雉乃累石為之髙可八九
尺後為齊郡治建元初徙齊郡治𤓰歩以北海治齊郡
故治州治如舊流荒之民都縣虚置至於分居土著盖
無㡬焉建元四年移鎮朐山後復舊領郡如左
齊郡(永明元年罷秦/郡并之治𤓰歩)
　　臨淄(永明二年省/華城縣并)齊安(永明元/年罷)西安　宿豫
　　尉氏　平虜　昌國　泰　　益都
北海郡
　　都昌(宋欎縣建元/故用漢名也)廣饒　贑榆　膠東　劇
　　下宻　平夀
東莞琅邪二郡(治朐/山也)
　　即邱　南東莞(永明元年/以流户置)北東莞
冀州宋元嘉九年分青州置青州領齊濟南樂安高宻
平昌北海東莱太原長廣九郡冀州領廣川平原清河
樂陵魏郡河間頓邱髙陽勃海九郡泰始初遇虜㓂竝
荒没今所存者泰始之後更置立也二州共一刺史郡
縣十無八九但有名存案宋志自知也建元初以東海
郡属冀州全領一郡
北東海郡(治連/口)
　　㐮賁　僮　　下邳　厚邱　曲城
江州鎮尋陽中流衿帶晉元康元年恵帝詔荆揚二州
疆上曠逺有司奏割揚州之豫章鄱陽廬陵臨川南康
建安晉安為新州新安東陽宣城舊豫章封内豫章之
東北相去懸逺可如故属揚州又割荆州之武昌桂陽
安成并十郡可因江水之名為江州宜治豫章庾亮領
刺史都督六州云以荆江為本校二州户口雖相去機
事實覺過半江州寔為根本臨終表江州宜治尋陽以
州督豫州新蔡西陽二郡治湓城接近東江諸郡徃来
便易其後庾翼又還豫章義熙後還尋陽何無忌表竟
陵去治遼逺去江陵正三百里荆州所立綏定郡民户
参入此境郡治常在夏口左右欲資此郡助江濱戍防
以竟陵還荆州又司州𢎞農揚州松滋二郡寄尋陽人
民雜居宜竝見督今九江在州鎮之北彭蠡在其東也
領郡如左
尋陽郡
　　柴桑　彭澤
豫章郡
　　南昌　新淦　艾　　建城　建昌　望蔡
　　新吴　永修　吴平　康樂　豫章　豐城
臨川郡
　　南城　臨汝　新建　永城　宜黄　南豐
　　東興　安浦　西豐
廬陵郡
　　石陽　西昌　東昌　吉陽　巴邱　興平
　　髙昌　陽豐　遂興
鄱陽郡
　　鄱陽　餘干　葛陽　樂安　廣晉　上饒
安成郡
　　平都　新喻　永新　萍鄉　宜陽　廣興
　　安復
南康郡
　　贛　　雩都　南野　寕都　平固　陂陽
　　虔化(永明八年罷/安逺縣并)　　南康
南新蔡郡
　　慎　　苞信　陽唐左縣　宋
建安郡
　　吴興　建安　将樂　邵武　建陽　綏城
　　沙村
晉安郡
　　侯官　羅江　原豐　晉安　温麻
廣州鎮南海濱際海隅委輸交部雖民户不多而俚獠
猥雜皆樓居山險不肯賓服西南二江川源深逺别置
督䕶専征討之捲握之資富兼十世尉佗餘基亦有覇
迹江左以其遼逺蕃戚未有居者唯宋隨王誕為刺史
領郡如左
南海郡
　　番禺　熙安　博羅　増城　龍川　懐化
　　酉平　綏寕　新豐　羅陽　髙要　安逺
　　河源
東官郡
　　懐安　寳安　海安　欣樂　海豐　齊昌
　　陸安　興寕
義安郡
　　綏安　海寕　海陽　義招　潮陽　程鄉
新寕郡
　　愽林　南興　臨沇　甘泉　新成　威平
　　單牒　龍潭　城陽　威化　歸順　初興
　　撫納　平鄉
蒼梧郡
　　廣信　寕新　封興　撫寕　遂城　丁留
　　懐熙　猛陵　廣寕　蕩康　僑寕　思安
髙凉郡
　　安寕　羅州　莫陽　西鞏　思平　禽鄉
　　平定
永平郡
　　夫寕　安沂　􁀙安　盧平　員鄉　蘓平
　　逋寕　雷鄉　開城　毗平　武林　豐城
晉康郡
　　威城　都城　夫阮　元溪　安遂　晉化
　　永始　端溪　賓江　熙寕　樂城　武定
　　悦城　文招　義立
新㑹郡
　　益允　新夷　封平　初賓　封樂　義寕
　　新熙　永昌　始康　招集　始成
廣熙郡
　　龍鄉　羅平　賓化　寕鄉　長化　定昌
　　永熙　寳寕
宋康郡
　　廣化　石門　化隆　遂度　威覃　單城
　　開寕　海鄰　輿定　綏定
宋隆郡
　　平興　招興　崇化　建寕　熙穆　崇徳
海昌郡
　　寕化　招懐　永建　始化　新建
綏建郡
　　新招　四㑹　化䝉　化注　化穆
樂昌郡
　　始昌　樂山　宋元　義立　安樂
鬰林郡
　　布山　鬰平　阿林　建安　始集　龍平
　　賓平　新林　綏寕　中胄　領方　懐安
　　歸化　晉平　威化
桂林郡
　　武熙　騰溪　潭平　龍岡　臨浦　中溜
　　武豐　程安　威定　潭中　安逺　安化
　　龍定
寕浦郡
　　安廣　簡陽　平山　寕浦　興道　吴安
晉興郡
　　晉興　熙注　桂林　増翊　安廣　廣鬰
　　晉城　鬰陽
齊樂郡
　　希平　觀寕　臻安　宋平　綏南　封陵
齊康郡
　　樂康
齊建郡
　　初寕　永城
齊熙郡
交州鎮交阯在海漲島中揚雄箴曰交州荒遰水與天
際外接南夷寳貨所岀山海珍怪莫與為比民恃險逺
數好反叛領郡如左
九真郡
　　移風　胥浦　松原　髙安　建初　常樂
　　津梧　軍安　都龎　武寕
武平郡
　　武定　封溪　平道　武興　根寕　南移
新昌郡
　　范信　嘉寕　封山　西道　臨西　吴定
　　新道　晉化
九徳郡
　　九徳　咸驩　浦陽　南陵　都洨　越常
　　西安
日南郡
　　西卷　象林　夀冷　朱吾　比景　盧容
　　無勞
交阯郡
　　龍編　武寕　望海　句漏　吴興　西于
　　朱䳒　南定　曲陽　海平　羸􁛙
宋平郡
　　昌國　義懐　綏寕
宋夀郡(建元二年/割越州属)
義昌郡(永元二年/改沃屯置)
越州鎮臨漳郡本合浦北界也夷獠叢居隠伏巖障寇
盗不賓略無編户宋泰始中西江督䕶陳伯紹獵北地
見二青牛驚走入草使人逐之不得乃誌其處云此地
當有奇祥啟立為越州七年始置百梁隴蘓永寕安昌
富昌南流六郡割廣交朱䳒三郡属元徽二年以伯紹
為刺史始立州鎮穿山為城門威服俚獠土有瘴氣殺
人漢世交州刺史毎暑月輙避處髙今交土調和越瘴
獨甚刺史常事戎馬唯以戰伐為務
臨漳郡
　　漳平　丹城　勞石　容城　長石　都并
　　緩端
合浦郡
　　徐聞　合浦　朱盧　新安　晉始　蕩昌
　　朱豐　宋豐　宋廣
永寕郡
　　杜羅　金安　蒙　　廖簡　留城
百梁郡
　　百梁　始昌　宋西
安昌郡
　　武桑　龍淵　石秋　撫林
南流郡
　　方度
北流郡(永明六年/立無屬縣)
龍蘓郡
　　龍蘓
富昌郡
　　南立　義立　歸明
髙興郡
　　宋和　寕單　髙興　威成　夫羅　南安
　　歸安　陳蓮　髙城　新建
思築郡
鹽田郡
　　杜同
定川郡
　　興昌
隆川郡
　　良國
齊寕郡(建元二年置割鬰林/之新邑建初二縣并)
　　開城(建元二/年置)延海　新邑　建初
越中郡
馬門郡
　　鍾吴　田羅　馬陵　思寕
封山郡
　　安金
吴春俚郡(永明六年/立無属縣)
齊隆郡(先属交州中改為闗闗永泰/元年改為齊隆還属  州)
　
　
　
　
　
　
　
　南齊書卷十四
　南齊書卷十四考證
州郡志上揚州○(臣宗萬/)按漢始置揚州治在建康臺
　城西亦謂之西州
丹陽郡○(臣宗萬/)按丹陽圖云自句容以西属鄣郡以
　東属㑹稽郡漢武帝元封二年改鄣郡為丹陽郡
秣陵○(臣祖庚/)按宋白曰秣陵縣秦属鄣郡漢置揚州
　刺史理秣陵
湖熟○(臣祖庚/)按漢湖熟侯國晋宋為縣
㑹稽郡○(臣祖庚/)按秦置漢高帝六年為荆國十二年
　更名吴所謂吴㑹是也
富陽○(臣宗萬/)按即漢富春縣本属㑹稽後属吴郡晋
　簡文鄭太后諱春孝武改曰富陽
臨安○(臣宗萬/)按吴分餘杭為臨水縣晉武帝太康元
　年更名臨安属吴興郡
武進○(臣祖庚/)按晋武帝太康元年分丹徒曲阿立縣
　属晋陵郡南渡後属南東海郡
義興郡○(臣祖庚/)按即常州之宜興宋太平興國元年
　避太宗諱改為宜興
義鄉○(臣祖庚/)按晉恵帝永興元年分吴興之長城立
　縣属義興郡
南琅邪郡○(臣宗萬/)按沈約曰晋亂琅邪民随元帝過
　江者千餘户太興三年立懐徳縣丹陽雖有琅邪郡
　而無其地成帝成康元年桓溫領郡鎮江乗之蒲州
　金城上求割丹陽之江乗縣境立郡
淩○(臣祖庚/)按因淩水得名應劭曰淩水岀淩縣西南
　入淮酈道元曰淩水岀凌縣東流逕其縣故城東而
　東南流入淮二説互異
武原○(臣宗萬/)按水經注云武原縣在下邳縣西通典
　曰泗州下邳縣北有漢武原縣故城通鑑考異曰武
　原自漢以来属彭城郡宋志南彭城郡有武原縣而
　徐州之彭城無之盖自永嘉之亂其民南徙而故縣
　邱墟也
南平昌郡○(臣祖庚/)按前漢属琅邪後漢属北海晋太
　康地志属城陽宋分立
豫州○(臣祖庚/)按治夀陽在歴陽故謂西豫州
邵陵○(臣祖庚/)按漢属汝南郡晋以後属潁川郡杜佑
　曰蔡川郾陵縣有古邵陵城
汝陽郡○(臣祖庚/)按沈約曰晋太康地志無汝陽郡應
　是江左分汝南立汝陽漢舊縣属汝南郡
汝南郡○(臣祖庚/)按宋豫州刺史治汝水水經注云汝
　水自汝南上蔡縣東逕懸瓠城北
于湖注甬城○(臣宗萬/)按通鑑甬城當作角城水經注
　云角城在下邳睢陵縣南臨淮水其地據濟水入淮
　之口髙間曰角城去淮陽十八里杜佑曰角城晋安
　帝義熙中置在宿遷縣界五代志作甬城
烏江○(臣祖庚/)按烏江縣始見于晋書属淮南郡不記
　置立宋属歴陽郡宋白曰晋太康六年于東城界置
　烏江縣此属臨江郡以并歴陽故也
南兖州○(臣祖庚/)按晋成帝立治京口文帝始割江淮
　間為境治廣陵
海陵郡○(臣祖庚/)按晋安帝分廣陵立郡
山陽郡○(臣祖庚/)按晋安帝義熙中分廣陵立郡境内
　有地名山陽故名
盱眙郡○(臣宗萬/)按盱眙本縣治前漢属臨淮郡後漢
　属下邳郡晋復属臨淮郡安帝分立盱眙郡
鍾離郡○(臣祖庚/)按本縣治漢属九江郡晋属淮南郡
　安帝時分立属南兖州又通典鍾離縣東四十里有
　古鍾離城史記伍子胥傳吴㧞楚鍾離注古鍾離之
　國世本作終犁
馬頭郡○(臣祖庚/)按沈約曰故淮南當塗縣地晋安帝
　立因山形而名属南豫州宋属徐州
睢陵○(臣宗萬/)按前漢属淮南郡後漢属下邳郡宋属
　濟隂郡沈約曰濟隂本属兖州其民流寓徐土因割
　地為郡杜佑曰睢陵縣故城在泗州下邳縣東南
吉陽○(臣祖庚/)按吴立縣於吉水之陽因以為名
上饒○(臣宗萬/)按宋白曰信州有上饒縣本秦番縣界
　漢為番陽縣今州古城遺跡開皇中所廢古上饒也
　九域志番陽東南至上饒五百四十里
龍川○(臣祖庚/)按顔師古曰裴氏廣州記云本博羅縣
　之東鄉也有龍穿地而岀即穴流水因以為號
鬰林郡○(臣祖庚/)按故秦桂林郡属尉佗武帝光鼎六
　年開更名
武平郡○(臣祖庚/)按吴孫皓建衡三年分交阯立新興
　郡晉武帝太康三年更名新昌属交州
九徳郡○(臣祖庚/)按古越裳氏國沈約曰孫吴分立九
　徳郡
盧容○(臣祖庚/)按即秦象郡象林縣地亦謂之象浦
　
　
　南齊書卷十四考證
欽定四庫全書
　南齊書卷十五
　　梁　　　蕭　　　子　　　顯　　　撰
　志第七
　　州郡下
　　　荆　　巴　　郢　　司　　雍　　湘
　　　梁　　秦　　益　　寕
荆州漢靈帝中平末刺史王睿始治江陵吴時西陵督
鎮之晉太康元年平吴以為刺史治愍帝建興元年刺
史周顗避杜弢賊奔建康陶侃為刺史治沌口王敦治
武昌其後或還江陵或在夏口桓温平蜀治江陵以臨
沮西界水陸紆險行逕裁通南通巴巫東南出州治道
帯蠻蜑田土肥美立為汶陽郡以處流民屬氐陷襄陽
桓冲避居上明頓陸遜樂鄉城上四十餘里以田地肥
良可以為軍民資實又接近三峡無西疆之虞故重戍
江南輕戍江北苻堅敗後復得襄陽太元十四年王忱
還江陵江陵去襄陽歩道五百勢同脣齒無襄陽則江
陵受敵不立故也自忱以来不復動移境域之内含𢃄
蠻蜑土地遼落稱為殷曠江左大鎮莫過荆揚𢎞農郡
陜縣周世二伯總諸侯周公主陜東召公主陜西故稱
荆州為陜西也領郡如左
南郡
　　江陵　華容　枝江　臨沮　編　　當陽
南平郡
　　孱陵　作唐　江安　安南
天門郡
　　零陽　澧陽　臨澧　漊中
宜都郡
　　夷道　佷山　夷陵　宜昌
南義陽郡
　　平氏　厥西
河東郡
　　聞喜　松滋　譙　　永安
汶陽郡
　　僮陽　沮陽　高安
新興郡
　　定襄　新豐　廣牧
(此下闕文/)
　
　
　
　
　
　
　
　　漢平　涪陵　漢玫
郢州鎮夏口舊要害也吴置督将為魯口屯對魯山岸
因為名也晉永嘉中荆州刺史都督山簡自襄陽避賊
奔夏口庾翼為荆州治夏口並依地嶮也泰元中荆州
刺史桓冲移鎮上明上表言氐賊送死之日舊郢以北
堅壁相望待以不戰江州刺史桓嗣宜進屯夏口據上
下之中于事為便義熙元年冠軍将軍劉毅以為夏口
二州之中地居形要控接湘川邉帶溳沔請并州刺史
劉道規鎮夏口夏口城據黄鵠磯世傳仙人子安乘黄
鵠過此上也邉江峻險樓櫓髙危瞰臨沔漢應接司部
宋孝武置州於此以分荆楚之勢領郡如左
江夏郡
　　沙陽　蒲圻　灄陽　汝南　沌陽　恵懐
竟陵郡
　　竟陵　雲杜　霄城　萇夀　新市　新陽
武陵郡
　　沅陵　臨沅　零陵　辰陽　酉陽　沅南
　　漢夀　龍陽　㵲陽　黚陽
巴陵郡
　　下雋　州陵　巴陵　監利
武昌郡
　　武昌　鄂　　陽新　義寕(寄治/鄂)真陽(永明三年/户口簿無)
西陽郡
　　西陵　蘄陽　西陽　孝寕　期思(永明三年/户口簿無)
　　義安左縣　希水左縣　東安左縣　蘄水左縣
齊興郡(永明三/年置)
　　綏懐　齊康　葺波　綏平　齊寕　上蔡(永明/三年)
　　(户口/簿無)
東䍧牱郡(永明三年户口簿/云新置無属縣)
　　宜　　南平陽　西新市　南新市　西平陽
　　東新市
方城左郡
　　城陽　歸義
北新陽郡
　　西新陽　安吉　長寕
義安左郡
　　綏安
南新陽左郡
　　南新陽　新興　北新陽　角陵　新安
北遂安左郡(永明三年簿/云五縣皆缺)
　　東城　綏化　富城　南城　新安
新平左郡
　　平陽　新市　安城
建安左郡
　　霄城
司州鎮義陽宋景平初失河南地元嘉宋僑立州於汝
南縣瓠尋罷泰始中立州於義陽郡有三闗之隘北接
陳汝控帶許洛自此以来常為邉鎮泰始既遷領義陽
僑立汝南領三郡元徽四年又領安陸随安蠻三郡領
郡如左
南義陽郡
　　孝昌　平輿　義昌　平陽　南安　平春
北義陽郡
　　平陽　義陽　保城　鄳　　鍾武　環水
隨郡
　　隨　　永陽　闕西　安化
安陸郡(寄州治/)
　　安陸　應城　新市　新陽　宣化
汝南郡(寄州治/)
　　平輿　北新息　真陽　安城　南新息　安陽
　　臨汝　汝南　上蔡
齊安郡
　　齊安　始安　義城　南安　義昌　義安
淮南郡
　　閣口　平氏
宋安左郡
　　仰澤　樂寕　襄城
安蠻左郡
　　木蘭　新化　懐　中聶陽　南聶陽　安蠻
永寕左郡
　　中曲陵　曲陵　孝懐　安徳
東義陽左郡
　　永寕　　革音　威清　永平
東新安左郡
　　第五　南平林　始平　始安　平林　義昌
　　固城　新化　西平
新城左郡
　　孝懐　中曲　南曲陵　懐昌
圍山左郡
　　及刺　章平　北曲　洛陽　圍山　曲陵
建寕左郡
　　建寕　陽城
北淮安左郡
　　髙邑
南淮安左郡
　　慕化　栢源
北随安左郡
　　濟山　油潘
東随安左郡
　　西随　髙城　牢山
雍州鎮襄陽晉中朝荆州都督所治也元帝以魏該為
雍州鎮酇城襄陽别有重戍庾翼為荆州謀北伐鎮襄
陽自永嘉亂襄陽民户流荒咸康八年尚書殷融言襄
陽石城疆場之地對接荒冦諸荒殘寄治郡縣民户寡
少可并合之朱序為雍州于襄陽立僑郡縣没苻氐氐
敗復還南復用朱序襄陽左右田土肥良桑梓野澤處
處而有郗恢為雍州于時舊民甚少新户稍多宋元嘉
中割荆州五郡属遂為大鎮疆蠻帯沔阻以重山北接
宛洛平塗直至跨對樊沔為鄢郢北門部領蠻左故别
置蠻府焉領郡如左
襄陽郡
　　襄陽　中廬　邔　　建昌
南陽郡
　　宛　　涅陽　冠軍　舞隂　酈　云陽　許昌
新野郡
　　新野　山都　池陽　穰　交木　恵懐
始平郡
　　武當　武陽　始平　平陽
廣平郡
　　酇　　比陽　廣平　陽
京兆郡
　　鄧　　新豐　杜　　魏
扶風郡
　　筑陽　郿　　汎陽
馮翊郡
　　鄀　　蓮勺　髙陸
河南郡
　　河南　新城　棘陽　襄鄉　河隂
南天水郡
　　畧陽　華隂　西
義成郡
　　萬年　義成
建昌郡
　　永興　安寕
華山郡
　　藍田　華山　上黄
南上洛郡(建武中此以/下郡皆没虜)
　　上洛　商
北河南郡
　　新蔡　汝隂　上蔡　緱氏　洛陽　新安
　　固始　苞信
𢎞農郡
　　邯鄲　圉　　盧氏
順陽郡
　　南鄉　槐里　清水　丹水　鄭　　順陽
西汝南郡
北上洛郡
齊安郡
齊康郡
招義郡
　　右五郡不見属縣
寕蠻府領郡如左
西新安郡
　　新安　汎陽　安化　南安
義寕郡
　　筑　　義寕　汎陽　武當　南陽
南襄郡
　　新安　武昌　建武　武平
北建武郡
　　東萇秋　霸　北郡　髙羅　西萇秋　平丘
蔡陽郡
　　樂安　東蔡陽　西蔡陽　新化　楊子　新安
永安郡
　　東安樂　新安　西安樂　勞泉
安定郡
　　思歸　歸化　臯亭　新安　士漢　士頃
懐化郡
　　懐化　編　遂城　精陽　新化　遂寕　新陽
武寕郡
　　新安　武寕　懐寕　新城　永寕
新陽郡
　　東平林　頭章　新安　朗城　新市　新陽
　　武安　西林
義安郡
　　郊鄉　東里　永明　山都　義寕　西里
　　義安　南錫　義清
髙安郡
　　髙安　新集
左義陽郡
南襄城郡
廣昌郡
東襄城郡
北襄城郡
懐安郡
北𢎞農郡
西𢎞農郡
析陽郡
北義陽郡
漢廣郡
中襄城郡
　　右十二郡没虜
湘州鎮長沙郡湘川之奥民豐土閒晉永嘉元年分荆
州置茍晞為刺史此後三省輒復置元嘉十八年置至
今為舊鎮南通嶺表脣齒荆區領郡如左
長沙郡
　　臨湘　羅　湘隂　醴陵　瀏陽　建寕　吴昌
桂陽郡
　　郴　　臨武　南平　耒陽　晉寕　汝城
零陵郡
　　泉陵　洮陽　零陵　祁陽　觀陽　永昌
　　應陽
衡陽郡
　　湘西　益陽　湘鄉　新康　衡山
營陽郡
　　營道　泠道　營浦　舂陵
湘東郡
　　茶陵　新寕　攸　臨蒸　重安　隂山
邵陵郡
　　都梁　邵陵　髙平　武剛　建興　邵陽　扶
始興郡
　　曲江　桂陽　仁化　陽山　令階　含洭
　　靈溪　中宿　貞陽　始興
臨賀郡
　　臨賀　馮乗　富川　封陽　謝沐　興安
　　寕新　開建　撫寕
始安郡(本名始/建齊改)
　　始安　荔浦　建陵左郡　熙平　永豐　平樂
齊熙郡
梁州鎮南鄭魏景元四年平蜀所置也晉永嘉元年蜀
賊沒漢中刺史張光治魏興三年還漢中建興元年又
為氐楊難敵所没桓温平蜀復舊土後為譙縱所没縱
平復舊毎失漢中刺史輒鎮魏興漢中為巴蜀扞蔽故
劉備得漢中云曺公雖来無能為也是以蜀有難漢中
輒没雖時還復而户口殘耗宋元嘉中甄法䕶為氐所
攻失守蕭思話復還漢中後氐虜数相攻撃闗隴流民
多避難歸化于是民户稍寔州境與氐胡相隣亦為威
御之鎮領郡如左
漢中郡
　　南鄭　城固　沔陽　西鄉　西上庸
魏興郡
　　西城　旬陽　興晉　廣昌　南廣城(永元/志無)廣城
新興郡(永元二/年志無)
　　吉陽　東闗
南新城郡
　　房陵　綏陽　昌魏　祁鄉　閬陽　樂平
上庸郡
　　上庸　武陵　齊安　北巫　上亷　㣲陽
　　新豐　新安　吉陽
晉夀郡
　　晉夀　邵歡　興安　白水
華陽郡
　　宕渠　華陽　興宋　嘉昌
新巴郡
　　新巴　晉城　晉安
北巴西郡
　　閬中　安漢　宋夀　南國　西國　平周
　　漢昌
巴渠郡
　　宣漢　晉興　始興　巴渠　東闗　始安
　　下蒲
懐安郡
　　懐安　義存
宋熙郡
　　興平　宋安　陽安　元夀　嘉昌(永元/志無)
白水郡
　　晉夀　新巴　漢徳　益昌　興安　平周
南上洛郡
　　上洛　商　流民　北豐陽　渠陽　義陽
北上洛郡
　　上洛　商　豐陽(永元/志無)流民　秬陽　陽亭
　　齊化　西豐陽　東鄴陽　齊寕(永元/志無)京兆
　　新寕(永元/志無)新附
安康郡
　　安康　寕都
南宕渠郡
　　宕渠　漢安　宣漢　宋康
懐漢郡
　　永豐　綏成　預徳
北隂平郡
　　隂平　平武
南隂平郡
　　隂平　懐舊
齊興郡
　　齊興(永元/志無)安昌(永元/志無)鄖鄉　錫　安富　畧陽
晉昌郡
　　安晉　宣漢　吉陽　萇夀　東闗　新興
　　延夀　安樂
東晉夀郡
　　右一郡縣邑事亡
𢎞農郡
東昌魏郡
畧陽郡
北梓潼郡
廣長郡
三水郡
思安郡
宋昌郡
建寕郡
南泉郡
三巴郡
江陵郡
懐化郡
歸寕郡
東楗郡
北宕渠郡
宋康郡
南漢郡
南梓潼郡
始寕郡
江陽郡
南部郡
南安郡
建安郡
夀陽郡
南陽郡
宋寕郡
歸化郡
始安郡
平南郡
懐寕郡
新興郡
南平郡
齊兆郡
齊昌郡
新化郡
寕章郡
隣溪郡
京兆郡
義陽郡
歸復郡
安寕郡
東宕渠郡
宋安郡
齊安郡
　　凡四十五郡荒或無民户
秦州晉武帝泰始五年置舊土有秦之富跨帯壠坂太
康省恵帝元康七年復置中原亂没胡穆帝永和八年
胡偽秦州刺史王擢降仍以為刺史尋為苻健所破十
一年桓温以氐王楊國為秦州刺史未有民土至泰元
十四年雍州刺史朱序始督秦州則孝武所置也寄治
襄陽未有刺史是後雍州刺史常督之隆安二年郭銓
始為梁南秦州刺史州寄治漢中四年桓𤣥督七州但
云秦州元興元年以苻堅子宏為北秦州刺史自此荆
州都督常督秦州梁州當帯南秦州刺史義熙三年以
氐王楊國為北秦州刺史十四年置東秦州劉義真為
刺史郭恭為梁州刺史尹雅為秦州刺史宋文帝為荆
州都督督秦州又進督北秦州州名雜岀省置不見永
明郡國志秦州寄治漢中南鄭不曰南北元嘉計偕亦
云秦州而荆州都督常督二秦梁南秦一刺史是則志
所載秦州為南秦氐為北秦領郡如左
武都郡
　　下辯　上禄　陳倉
畧陽郡
　　畧陽　臨漢
安固郡
　　安固　南桓　陵
西扶風郡
　　郿　　武功
京兆郡
　　杜　　藍田　鄠
南太原郡
　　平陶
始平郡
　　始平　槐里　宋熙
天水郡
　　新陽　河陽
安定郡
　　宋興　朝那
南安郡
　　桓道　中陶
金城郡
　　金城　榆中　臨洮　襄
馮翊郡
　　蓮勺　頻陽　下邽　萬年　髙陵
隴西郡
　　河闗　狄道　首陽　大夏
仇池郡
　　上辯　倉泉　白石　夷安
東寕郡
　　西安　北地　南漢
益州鎮成都起魏景元四年所治也開拓夷荒稍成郡
縣如漢之永昌晉之雲山之類是也蜀侯煇杜以来四
為偏據故諸葛亮云益州險塞沃野天府劉頌亦謂成
都宜處親子弟以為王國故立成都王穎竟不之國三
峡險阻蠻夷孔熾西通芮芮河南亦如漢武威張掖為
西域之道也方面疆鎮塗岀萬里晉世以處武臣宋世
亦以險逺諸王不牧泰始中成都市橋忽生小洲始康
人邵碩有術數見之曰洲生近市當有貴王臨境永明
二年而始興王鎮為刺史州土壊富西方之一都焉領
夷齊諸郡如左(巴涪陵二/郡見巴州)
蜀郡
　　成都　郫　牛鞞　繁　永昌
廣漢郡
　　雒　什方　新都　郪　伍城　陽泉
晉康郡
　　江原　臨卭　樅陽　晉樂　漢嘉
寕蜀郡
　　廣漢　升遷　廣都　墊江
汶山郡
　　都安　齊基　晏官
南隂平郡
　　隂平　綿竹　南鄭　南長樂
東遂寕郡
　　巴興　小漢　晉興　徳陽
始康郡
　　康晉　談　　新
永寕郡
　　欣平　永安　宜昌
安興郡
　　南漢　建昌
犍為郡
　　僰道　南安　資中　冶官　武陽
江陽郡
　　江陽　常安　漢安　綿
安固郡
　　桓陵　臨渭　興固　南苞　清水　沔陽
　　南城固
懐寕郡
　　萬年　西平　懐道　始平
巴西郡
　　閬中　安漢　西充國　南充國　漢昌　平州
　　益昌　晉興　東闗
梓潼郡
　　涪　梓潼　漢徳　新興　萬安　西浦
東江陽郡
　　漢安　安樂　綿水
南晉夀郡
　　南晉夀　泉　南興
西宕渠郡
　　宕渠　宣漢　漢初　東闗
天水郡
　　西　　上邽　兾　　宋興
南新巴郡(永元志寄/治隂平)
　　新巴　晉熙　桓陵
北隂平郡
　　隂平　南陽　北桓陵　扶風　慎陽　京兆
　　綏歸
新城郡
　　下辯　畧陽　漢陽　安定
扶風郡(見永元/三年志)
　　武江　華隂　茂陵
南安郡(見永元/三年志)
　　南安　華陽　白水　樂安　桓道
東宕渠獠郡
　　宕渠　平州　漢初
北部都尉
越雋獠郡
沈黎獠郡
　　蚕陵令無户數
甘松獠郡
始平獠郡
齊開左郡
齊通左郡
　　右二左郡建武三年置
寕州鎮建寕郡本益州南中諸葛亮所謂不毛之地也
道逺土瘠蠻夷衆多齊民甚少諸爨氐彊族恃逺擅命
故數有土反之虞領郡如左
建平郡
　　同樂　同瀬　牧麻　新興　新定　味　同並
　　萬安　昆澤　漏江　談槀　母單　存䣖
南廣郡
　　南廣　常遷　晉昌　新興
南朱提郡
　　朱提　漢陽　堂狼　南秦
南䍧牱郡
　　且蘭　萬夀　母歛　晉樂　綏寕　丹南
梁水郡
　　梁水　西随　母掇　勝休　新豐　建安
　　驃封
建寕郡
　　新安　永豐　綏雲　遂安　麻雅　臨江
晉寕郡
　　建伶　連然　滇池　俞元　榖昌　秦臧
　　雙栢
雲南郡
　　東古復　西古復　雲平　邪龍
西平郡
　　西平　暖江　都陽　西寕　晉綏　新城
夜郎郡
　　夜郎　談栢　談樂　廣談
東河陽郡
　　東河陽　楪榆
西河陽郡
　　比蘓　建安　成昌
平蠻郡
　　平蠻　榖邑
興古郡
　　西中　宛暖　律高　句町　漏卧　南興
興寕郡
　　青蛉　弄棟
西阿郡
　　楪榆　新豐　遂
平樂郡
　　益寕　安寕
北朱提郡
　　河陽　義城
宋昌郡
　　江陽　安上　犍為
永昌郡(有名無民曰/空荒不立)
　　永安　永　不建　犍瓇　雍鄉　西城　博南
益寕郡(永明五年刺史董仲舒啓置領/二縣無民户自此已後皆然也)
　　武陽　綿水
南犍為郡(永明二/年置)
西益郡
江陽郡
犍為郡
永興郡
永寕郡
安寕郡
　　右六郡隆昌元年置
東朱提郡(延興元/年置)
安上郡(建武三年刺史/郭安明啓置)
贊曰郡國既建因州而剖離過十三合不踰九分城列
邑名號殷阜遷徙叛逆代亡代有
　
　
　
　
　
　
　
　
　
　
　南齊書卷十五
　南齊書卷十五考證
州郡志下荆州○(臣宗萬/)按春秋楚之郢都也秦㧞郢
　置南郡漢改為荆州
此下闕文○(臣承蒼/)按所闕者皆巴州郡縣之名
江夏郡○(臣祖庚/)按漢髙帝置属荆州應劭曰沔水自
　江别至南華容為夏水過郡入江故曰江夏
司州○(臣宗萬/)按沈約曰武帝北平闗洛河南底定置
　司州刺史治虎牢少帝景平初復没元嘉末僑立治
　汝南是後遂治義陽
元嘉宋僑立州于汝南縣瓠○諸本同按上文已有宋
　景平初四字此宋字疑當作末
油潘○南監本無潘字
雍州○(臣祖庚/)按沈約曰晋孝武始于襄陽立雍州幷
　立僑郡縣宋割荆州之襄陽南陽新野順陽隨五郡
　為雍州
上黄○(臣祖庚/)按晋武帝平吴割中廬之南鄉臨沮之
　北鄉立縣属襄陽郡安帝分属長寕郡宋明帝以名
　與文帝陵同改為永寕郡此属華山郡
順陽○南監本作從陽
白水郡○(臣祖庚/)按本縣治漢属廣漢晋属梓漳宋属
　晋夀又五代志武昌建威縣舊立白水郡非此地也
秦州○(臣祖庚/)按本秦隴西郡魏分隴右為秦州
天水郡○(臣祖庚/)按漢武帝元鼎三年置後漢明帝改
　曰漢陽又秦州地紀云郡前湖水冬夏無増减因以
　名焉
金城郡○(臣祖庚/)按漢昭帝六年置應劭曰初築城得
　金故曰金城
臨洮○(臣宗萬/)按漢地理志洮水岀西羌中北至枹䍐
　東入河禹貢西頃山在縣西南部都尉治也
南隂平郡○(臣祖庚/)按輿地志晋人流寓于蜀者于益
　州立南北二隂平寓于漢中者于梁州立南北二隂
　平
犍為郡○(臣祖庚/)按應劭曰古夜郎國漢武帝建元六
　年開
僰道○(臣祖庚/)按應劭曰古僰侯國也
宕渠○(臣宗萬/)按即春秋時巴子國也秦漢属巴郡宋
　改為宕渠
北隂平郡○(臣祖庚/)按漢属廣漢属國都尉晋武帝分
　立隂平郡宋分立南北二隂平郡
南牂柯郡○(臣宗萬/)按漢武帝建元六年開應劭曰臨
　牂柯江也顔師古曰牂柯係船􁂳也華陽國志曰楚
　頃襄王時遣荘蹻伐夜郎軍至且蘭㭬船于岸而歩
　戰既滅夜郎以且蘭有㭬船牂柯處乃改其名為牂
　柯
　
　
　
　南齊書卷十五考證
欽定四庫全書
　南齊書卷十六
　　梁　　　蕭　　　子　　　顯　　　撰
　志第八
　　百官
建官設職興自炎昊方乎隆周之册表乎盛漢之書存
改洄沿備于歴代先賢徃學以之雕篆者衆矣若夫胡
廣舊儀事惟簡撮應劭官典殆無遺恨王朗奏議屬霸
國之初基陳矯増曺由軍事而補闕今則有魏氏官儀
魚豢中外官也山濤以意辯人不(闕/)　　荀朂欲去事
煩唯論并省定制成文本之晉令後代承業案為前准
肇域官品區别階資蔚宗選簿梗槩欽明階次詳悉虞
通劉寅因茍氏之作矯舊増新今古相校齊受宋禪事
遵常典既有司存無所偏廢其餘散在史注多已筌拾
覧者易知不重述也(諸臺府郎令史職吏以下具/見長水校尉王珪之職儀)
國相
　　　蕭曺以来為人臣極位宋孝建用南譙王義宣
　　　至齊不用人以為贈不列官
太宰
　　　宋大明用江夏王義恭以後無人齊以為贈
太傅
　　　太師太保太傅周舊官漢末董卓為太師晉恵
　　　帝初衛瓘為太保自後無太師而太保為贈齊
　　　唯置太傅
大司馬
大将軍
　　　宋元嘉用彭城王義康後無人齊以為贈
太尉
司徒
司空
　　　三公舊為通官司徒府領天下州郡名数户口
　　　簿籍雖無常置左右長史左西掾属主簿祭酒
　　　令史以下晉世王導為司徒右長史干寳撰立
　　　官府職儀已具
特進
　　　位從公
諸開府儀同三司
驃騎将軍
車騎将軍
衞将軍
鎮軍将軍
中軍将軍
撫軍将軍
四征将軍(東西/南北)
四鎮将軍
　　　凡諸将軍加大字位從公開府儀同如公凡公
　　　督府置佐長史司馬各一人諮議参軍二人諸
　　　曺有錄事記室户曺倉曺中直兵外兵騎兵長
　　　流賊曺城局法曺田曺水曺鎧曺集曺右户十
　　　八曺局曺以上署正参軍法曺以下署行参軍
　　　各一人其行参軍無署者為長兼員其府佐史
　　　則從事中郎二人倉曺掾户曺属東西閣祭酒
　　　各一人主簿舍人御属二人加崇者則左右長
　　　史四人中郎掾属竝増数其未及開府則置府
　　　亦有佐史其数有減小府無長流置禁防参軍
四安将軍
四平将軍
左右前後将軍
征虜将軍
四中郎将
　　　晉世荀羡王胡之竝居此官宋齊以来唯處諸
　　　王素族無為者
冠軍将軍
輔國将軍
寧朔将軍
寧逺将軍
龍驤将軍
　　　凡諸小號亦有置府者
太常
　　　府置丞一人五官功曺主簿九府九史皆然領
　　　官如左
　　博士謂之太學博士
　　國子祭酒一人博士二人助教十人
　　　建元四年有司奏置國學祭酒准諸曺尚書博
　　　士准中書郎助教准南臺御史選經學為先若
　　　其人難備給事中以還明經者以本位領其下
　　　典學二人三品准太常主簿户曺儀曺各二人
　　　五品白簿治禮吏八人六品保學醫二人威儀
　　　二人其夏國諱廢學有司奏省助教以下永明
　　　三年立學尚書令王儉領祭酒八年國子博士
　　　何𦙍單為祭酒疑所服陸澄等皆不能據遂以
　　　𤣥服臨試月餘日博議定乃服朱衣
　　總明觀祭酒一人
　　　右太始六年以國學廢初置總明觀𤣥儒文史
　　　四科科置學士各十人正令史一人書令史二
　　　人幹一人門吏一人典觀吏二人建元中掌治
　　　五禮永明三年國學建省
　　太廟令一人丞一人
　　明堂令一人丞一人
　　太祝令一人丞一人
　　太史令一人丞一人
　　廩犧令一人丞一人
　　　置令丞以下皆有職吏
　　太樂令一人丞一人
　　諸陵令
　　　永明末置用二品三品勲置主簿户曺各一人
　　　六品保與
光禄勲
　　　府置丞一人領官如左
　　左右光禄大夫
　　　位從公開府置佐史如公
　　光禄大夫
　　　皆銀章青綬詔加金章紫綬者為金紫光禄大
　　　夫樂安任遐為光禄就王晏乞一片金晏乃啟
　　　轉為金紫不行
　　太中大夫
　　中散大夫
　　　諸大夫官皆處舊齒老年重者加親信二十人
衛尉
　　　府置丞一人掌宫城管籥張衡西京賦曰衞尉
　　　八屯警夜廵晝宫城諸却敵樓上本施鼓持夜
　　　者以應更唱太祖以鼓多驚眠改以鐡磬云
廷尉
　　　府置丞一人正一人監一人評一人律博士一
　　　人
大司農
　　　府置丞一人領官如左
　　太倉令一人丞一人
　　導官令一人丞一人
　　藉田令一人丞一人
少府
　　　府置丞一人領官如左
　　左右尚方令各一人丞一人
　　鍜署丞一人(永明三年省/四年復置)
　　御府令一人丞一人
　　東冶令一人丞一人
　　南冶令一人丞一人
　　平准令一人丞一人
　　上林令一人丞一人(亦属尚書/殿中曺)
将作大匠
太僕
大鴻臚
　　　三卿不常置将作掌宫廟土木太僕掌郊禮執
　　　轡鴻臚掌導䕶賛拜有事權置兼官畢乃省
　　乗黄令一人
　　　掌五輅安車大行㓙器輼輬車
　　客館令
　　　掌四方賔客
宣徳衞尉少府太僕
　　　欎林王立文安太后即尊號以宫名置之
大長秋
　　　欎林立皇后置
録尚書
尚書令
　　　總領尚書䑓二十曺為内臺主行遇諸王以下
　　　皆禁駐左右僕射分道無令左僕射為臺主與
　　　令同
　　左僕射
　　　領殿中主客二曺事諸曺郊廟園陵車駕行幸
　　　朝儀臺内非違文官舉補滿叙疾假事其諸吉
　　　慶瑞應衆賀災異賊發衆變臨軒崇拜改號格
　　　制莅官銓選凡諸除署功論封爵貶黜八議疑
　　　讞通闗案則左僕射主右僕射次經維是黄案
　　　左僕射右僕射署朱符見字經都丞竟右僕射
　　　横畫成目左僕射畫令畫右官闕則以次并畫
　　　若無左右則直置僕射在其中間總左右事
　　吏部尚書
　　　領吏部刪定三公比部四曺
　　度支尚書
　　　領度支金部倉部起部四曺
　　左民尚書
　　　領左民駕部二曺
　　都官尚書
　　　領都官水部庫部功論四曺
　　五兵尚書
　　　領中兵外兵二曺
　　祠部尚書
　　　右僕射通職不俱置
　　起部尚書
　　　興立宫廟權置事畢省
　　左丞一人
　　　掌宗廟郊祠吉慶瑞應災異立作格制諸案彈
　　　選用除置吏補滿除遣注職
　　右丞一人
　　　掌兵士百工補役死叛考代年老疾病觧遣其
　　　内外諸庫藏榖帛刑辠創業諍訟田地船乘禀
　　　拘兵工死叛考剔討補差分百役兵器諸營署
　　　人領州郡租布人民户移徙州郡縣併帖城邑
　　　民户割属刺史二千石令長尉被收及免贈文
　　　武諸犯削官事白案右丞上署左丞次署黄案
　　　左丞上署諸立格制及詳讞大事宗廟朝廷儀
　　　體左丞上署右丞次署自令僕以下五尚書八
　　　座二十曺各置郎中令史以下又置都令史分
　　　領之僕射掌朝軌尚書掌讞奏都丞任碎在彈
　　　違諸曺緣常及外詳讞事應湏命議相值者皆
　　　郎先立意應奏黄案及闗事以立意官為議主
　　　凡辭訴有漫命者曺掾諮如舊若命有諮則以
　　　立意者為議主
　　武庫令一人
　　　属庫部
　　車将令一人丞一人
　　　属駕部
　　公車令一人
　　大官令一人丞一人
　　大醫令一人丞一人
　　内外殿中監各一人
　　内外驊騮廐丞各一人
　　材官将軍一人司馬一人
　　　属起部亦属領軍
侍中祭酒(髙功者/稱之)
侍中
　　　漢世為親近之職魏晉選用稍増華重而大意
　　　不異宋文帝元嘉中王華王曇首殷景仁等並
　　　為侍中情在親宻與帝接膝共語貂拂帝手㧞
　　　貂置案上語畢復手挿之孝武時侍中何偃南
　　　郊陪乗鑾輅過白門闕偃将匐帝乃接之曰朕
　　　乃陪卿齊世朝㑹多以美姿容者兼官永元三
　　　年東昏南郊不欲親朝士以主璽陪乗前代未
　　　嘗有也侍中呼為門下亦置令史領官如左
　　給事黄門侍郎
　　　亦管知詔令世呼為小門下
　　散騎常侍通直散騎常侍員外
　　　舊與侍中通官其通直貟外用衰老人士故其
　　　官漸替宋大明雖華選比侍中而人情乆習終
　　　不見重尋復如初
　　㪚騎侍郎通直散騎侍郎員外㪚騎侍郎
　　給事中
　　奉朝請
　　駙馬都尉
　　　集書省職置正書令史朝散用衣冠之餘人數
　　　猥積永明中奉朝請至六百餘人
中書監一人令一人侍郎四人通事舍人無員
　　　中書省職置主書令史正書以下
祕書監一人丞一人郎著作佐郎
　　　晉祕書閣有令史掌衆書見晉令令亦置令史
　　　正書及弟子皆典教書畫
御史中丞一人
　　　晉江左中丞司𨽻分督百僚傅咸所云行馬内
　　　外是也今中丞則職無不察専道而行騶輻禁
　　　呵加以聲色武将相逢輙致侵犯若有鹵簿至
　　　相敺撃宋孝建二年制中丞與尚書令分道雖
　　　丞郎下朝相值亦得斷之餘内外衆官皆受停
　　　駐
　　治書侍御史二人
　　侍御史十人
　　　蘭䑓置諸曺内外督令以下
謁者僕射一人
　　謁者十人
　　　謁者臺掌朝覲賔饗
領軍将軍中領軍
䕶軍将軍中䕶軍
　　　凡為中小輕同一官也諸為将軍官皆敬領䕶
　　　諸王為将軍道相逢則領䕶讓道置長史司馬
　　　五官功曺主簿
左右二衞将軍
驍騎将軍
游撃将軍
　　　晉世以来謂領䕶至驍游為六軍二衞置司馬
　　　次官功曺主簿以下
左右二中郎将
前軍将軍後軍将軍左軍将軍右軍将軍號四軍
屯騎歩兵射聲越騎長水五校尉
虎賁中郎将
冗從僕射
羽林監
積射将軍
彊弩将軍
殿中将軍員外殿中将軍
殿中司馬督
武衞将軍
武騎常侍
　　　自二衞四軍五校已下謂之西省而散騎為東
　　　省
丹陽尹
　　　位次九卿下
太子太傅
　　少傅
　　　　府置丞功曺五官主簿
　　太子詹事
　　　　府置丞一人以下
　　太子率更令
　　太子家令
　　　置丞
　　太子僕
　　太子門大夫
　　太子中庶子
　　太子中舍人
　　太子洗馬
　　太子舍人
　　太子左右衞率各一
　　太子翊軍歩兵屯騎三校尉
　　太子旅賁中郎将一人
　　太子左右積弩将軍
　　太子殿中将軍員外殿中将軍
　　太子倉官令
　　太子常從虎賁督
　　　右東宫職僚
州牧刺史
　　　魏晉世州牧隆重刺史任重者為使持節都督
　　　輕者為持節督起漢順帝時御史中丞馮赦討
　　　九江賊督揚徐二州軍事而何徐宋志云起魏
　　　武遣諸州将督軍王珪之職儀云起光武竝非
　　　也晉太康中都督知軍事刺史治民各用人恵
　　　帝末乃并任非要州則單為刺史州朝置别駕
　　　治中議曺文學祭酒諸曺部從事史
䕶南蠻校尉
　　　府置佐史𨽻荆州晉宋末省建元元年復置三
　　　年省延興元年置建武省
䕶三巴校尉
　　　宋置建元二年改為刺史
寕蠻校尉
　　　府亦置佐史𨽻雍州
平蠻校尉
　　　永明三年置𨽻益州
鎮蠻校尉
　　　𨽻寕州
䕶西戎校尉
䕶羌校尉
　　　右四校尉亦置四夷
平越中郎将
　　　府置佐史𨽻廣州
郡太守内史
縣令相
　　　郡縣為國者為内史相
鎮蠻䕶軍
安逺䕶軍
　　　晉世雜號多為郡領之
諸王師友文學各一人
國官郎中令中尉大農為三卿左右常侍侍郎上軍中
軍下軍三軍典書典祠學官典衞四令食官廐牧長謁
者以下公侯置郎中令一卿
贊曰百司分置惟皇命職雲師鳥紀各有其式
　
　
　
　
　
　
　
　
　
　
　
　
　
　南齊書卷十六
　南齊書卷十六考證
百官志相國○(臣祖庚/)按即漢之相國髙帝置丞相十
　一年更名相國應劭曰相者助也
太傅○(臣祖庚/)按周之三公也後漢惟有太傅一人謂
　之上公此盖遵漢制也
大司馬○(臣宗萬/)按漢武帝元狩元年始置以冠将軍
　之號宣帝地節三年置太司馬不冠将軍哀帝建平
　二年冠将軍如故元夀二年去将軍位在司徒上
大将軍○(臣祖庚/)按戰國時官楚虜大将軍屈丐是也
　漢髙帝以韓信為大将軍武帝以衞青為大将軍復
　置大司馬官號以冠之據此則大司馬與大将軍始
　分二職至武帝時合為一矣
太尉司徒司空○(臣宗萬/)按漢初惟有太尉後加置大
　司徒大司空後漢仍之自漢歴魏皆為三公晉及江
　左相承不改
特進○(臣宗萬/)按杜佑曰漢制諸侯功徳優盛朝廷所
　敬重者賜位特進位在三公下晉元康中定令特進
　位次諸公在開府驃騎上又按職儀曰特進以功徳
　特見進也
諸開府儀同三司○(臣祖庚/)按同三公之三司也後漢
　太尉司徒司空謂之三司鄧隲為車騎将軍儀同三
　司自是南北因之有儀同三司之名
驃騎将軍○漢置位次丞相
車騎将軍衛将軍○位次上卿掌京師兵衞
中軍将軍○(臣祖庚/)按晉武帝重兵官故軍校多選朝
　廷清重之士居之置中軍将軍以統宿衛七軍
太常○(臣祖庚/)按漢九寺大卿之一也秦為奉常漢景
　帝中六年更名太常
博士○(臣祖庚/)按秦官掌通古今秩比六百石員多数
　十人
光禄勲○(臣祖庚/)按即秦郎中令漢武帝更名光禄勲
　邱濬曰即周官之膳夫皆以士為之秦漢時乃持㦸
　宿衛之官以之司膳羞則始于南北朝也
光禄大夫○(臣祖庚/)按漢百官表注曰古官也杜佑曰
　秦時光禄勲属官有中大夫漢武帝太初元年更名
　光禄大夫掌議論無常事唯備顧問應對詔命所使
　無員後漢光禄大夫三人晉魏後以為加官又復以
　為禮贈之官
衞尉○(臣祖庚/)按秦官漢景帝初更名中大夫令後元
　年復為衛尉
廷尉○(臣祖庚/)按秦置漢景帝更名大理武帝復名廷
　尉盖漢無司冦故廷尉為重顔師古曰廷平也治獄
　貴平故以為號
大司農○(臣祖庚/)按秦為理粟内史漢景帝更名大農
　令武帝改大司農
少府○秦官漢因之是為九卿
将作大匠○(臣祖庚/)按秦有将作少府漢景帝更名将
　作大匠位次河南尹光武省以謁者領之章帝復置
　晉魏因之
太僕○(臣祖庚/)按周禮有太僕下大夫周穆王置太僕
　正以伯冏為之秦漢以後皆因之
大鴻臚○(臣祖庚/)按秦典客也漢名鴻臚景帝改大行
　令武帝更名大鴻臚應劭曰鴻聲也臚傳之也
大長秋○(臣宗萬/)按秦之将行也漢景帝中六年更名
　大長秋應劭曰皇后卿也顔師古曰秋者收成之時
　長者恒乆之義故以為皇后官名
録尚書○(臣祖庚/)按漢章帝以太傅趙熹太尉牟融並
　錄尚書事尚書有錄名盖自熹始
尚書令○(臣祖庚/)按杜佑曰秦置漢武帝用宦者更為
　中書謁者令成帝省之更以士人為尚書令秩二千
　石
吏部尚書度支尚書左民尚書都官尚書五兵尚書祠
　部尚書起部尚書○(臣祖庚/)按尚書之制秦漢以来
　有之魏置吏部左民客曺五兵度支凡五尚書晋初
　以左民更名三公五兵更名駕部復置屯田合以吏
　部客曺度支謂為六曺太康時以三公更名殿中駕
　部復為五兵省屯田為五尚書宋置都官為六尚書
　至齊别有起部而不常置也
侍中○(臣祖庚/)按秦侍中本丞相史也五人徃来殿内
　東廂奏事謂之侍中漢為加官得入禁中應劭曰入
　侍天子故曰侍中
奉朝請○(臣宗萬/)按馬端臨曰奉朝請無員本不為官
　奉朝㑹請召而已據此則志云永明中奉朝請至六
　百餘人非古制也
祕書監○(臣祖庚/)按漢桓帝置後省魏武帝置祕書令
　文帝黄初初置中書令後仍改為祕書監
御史中丞○(臣祖庚/)按秦官漢置兩丞一曰御史丞一
　曰中丞成哀間更中丞為御史長史岀外為臺主光
　武時復曰中丞魏初改為宫正復曰臺主尋又改為
　中丞宋齊以来因之
謁者僕射○(臣祖庚/)按應劭曰秦官也古重武事故設
　主射以督之
謁者○(臣祖庚/)按晉百官表注云漢皆用孝亷年五十
　威容嚴恪能儐賛者為之又云謁者十人掌捧詔書
　朝㑹則賛儐
左右二衛将軍○(臣祖庚/)按漢文帝始用宋昌為衞将
　軍魏置中衞将軍武帝分中衞為左右衞皆掌宿衞
　營兵
驍騎将軍○(臣祖庚/)按杜佑曰漢有驍騎将軍謂之雜
　號将軍後漢建武初改屯衛為驍騎魏晉以来多有
　改易此盖仍漢制也
羽林監○(臣祖庚/)按漢武帝太初元年置名曰建章營
　騎後更名羽林顔師古曰如羽之疾如林之多
丹陽尹○(臣祖庚/)按周官之内史也掌治京師漢武帝
　更名京兆尹後漢置河南尹晉太興元年改丹陽内
　史為尹此因之
太子太傅少傅○(臣祖庚/)按漢書百官公卿表曰古官
　也漢官觧詁曰位次太師賈誼曰昔周成王以周公
　為太傅召公為太保呂望為太師又立三少皆上大
　夫與太子居處又續漢書百官志曰太子少傅秩二
　千石亦以輔導為職
太子家令○(臣宗萬/)按通典曰秦官属詹事漢因之續
　漢書百官志曰職如司農
太子僕○(臣宗萬/)按通典曰秦官漢因之後漢属少傅
　職如太僕
太子洗馬○(臣宗萬/)按通典曰秦官漢亦曰洗馬後漢
　員十六人職比謁者晉有八人擬祕書郎齊置一人
　漢百官表注云洗馬前驅也
州牧刺史○(臣祖庚/)按杜佑曰舜置十二州有牧夏為
　九州牧殷周八命曰牧漢元封元年置部刺史成帝
　時以為刺史位下大夫乃更為州牧秩真二千石位
　次九卿後復為刺史據此則州牧刺史一官兩名光
　武不委三府權歸舉刺之吏遂無州牧之名然刺史
　皆領州故曰州牧刺史
郡太守内史○(臣祖庚/)按杜佑曰秦滅諸侯以其地為
　郡置守漢景帝中元二年更名太守漢置郡為諸侯
　王國者置内史以掌太守之任
縣令相○(臣祖庚/)按杜佑曰周官有縣正各掌其縣之
　政令而賞罰之漢制凡縣萬户以上為令減萬户為
　長侯國為相
　
　
　
　
　
　
　
　南齊書卷十六考證
欽定四庫全書
　南齊書卷十七
　　梁　　　蕭　　　子　　　顯　　　撰
　志第九
　　輿服
昔三皇乗祗車出谷口夏氏以奚仲為車正殷有瑞車
山車垂句是也周禮匠人為輿以象天地漢武天漢四
年朝諸侯甘泉宫定輿服制班於天下光武建武十三
年得公孫述葆車輿輦始具蔡邕創立此志馬彪勒成
漢典晉摯虞治禮亦議五輅制度江左之始車服多闕
但有金戎省充庭之儀太興中太子臨學無髙盖車元
帝詔乗安車元眀時屬車唯九乗永和中石虎死後舊
工人奔叛歸國稍造車輿太元中苻堅敗後又得偽車
輦於是屬車増為十二乗義熙中宋武平闗洛得姚興
偽車輦宋大眀改修輦輅妙盡時華始備偽氐復設充
庭之制永眀中更増藻飾盛於前矣案周禮以檢漢志
名器不同晉宋改革稍與世異今記時事而已
玉輅(漢金/根也)漆畫輪(金塗縱容後/路受福輠)兩廂上望板前優遊(通/緑)
(金塗鏤鍱碧紋罽鑿鏤金薄帖兩廂外織成衣兩廂裏/上施金塗鏤面釘瑇瑁帖望板廂上金薄帖金博山登)
(仙紐松精優遊上和鸞鳥立花趺衘鈴銀帶瑇瑁筒瓦/金塗鏤鍱刀格織成手匡金花細錦衣優遊下隐膝裏)
(施金塗鏤面釘織成文優遊横前施瑇瑁帖金塗花釘/優遊前金塗倒龍後梢鑿銀瑇瑁龜甲金塗花㳫望板)
(金塗受福望龍諸校飾/抗及諸末皆螭龍首)龍形板(在車前銀帶花獸金塗/受福緣裏邉鏤鍱瑇瑁)
(織成衣裏金塗鏤面花釘外金塗/博山辟邪虎鳯皇銜花諸校飾)斗盖(金塗鏤鍱二十/八𤓰支子花黄)
(錦斗衣複碧絹染布緣油頂絳絲絡織成顔芼赭舌孔/雀毛複錦緑紋隨隂懸珠蚌佩金塗鈴雲朱結仙人綬)
(雜色真/孔雀眊)一轅漆畫車衡(銀花帶衡上金塗博山四和鸞/鳥立花趺衘鈴所謂鸞鳥立衡)
(也又龍首衘軛义髦插翟尾上/下花㳫絳緑絲的望繩八枚)旂十二旒(畫升龍竿首/金塗龍衘火)
(燄幡/真眊)棨㦸(織成衣金塗㳫駐及/受福金塗鴈鏤鍱)漆案立牀(在車中錦複/黄紋為案立)
(衣/)錦複黄紋鄣泥(八幅長九尺緣紅錦/芼帶織成花芼的)
五輅江左相承駕四馬左右騑為六施絳絲游御繩其
重轂貳轄飛絡幡(用赤油金/有紫真眊)左纛(置左騑/馬軛上)金鑁(金加冠/狀如三)
(華形在/馬鑁上)方釳(鐵廣數寸有三/孔插翟尾其中)繁纓(金塗紫皮紫真/眊横在馬膺前)鏤鍚
(刻金為馬/面當顱)皆如古制世祖永眀初加玉輅為重盖又作
麒麟頭采畫以馬首戴之竟陵王子良啓曰臣聞車旗
有章載自前史器必依禮服無舛法凡盖員象天軫方
法地上無二天之儀下設兩盖之飾求之志錄恐為乖
衷又假為麟首加乎馬頭事不師古鮮或可施建武中
眀帝乃省重盖等
金輅(制度校飾如玉輅而/稍減少亦以金塗)
象輅(如金輅而/制飾又減)
木輅(制飾如象/輅而尤減)
革輅(如大/輅)建大麾(赤旗也首/施火燄幡)
宋昇眀三年錫齊王大輅戎輅各一乗黄五輅無大輅
戎輅左丞王逡之議大輅殷之祭車故不登周輅之名
而眀堂位云大輅殷輅也注云大輅木輅也月令中央
土乗大輅注云殷輅也禮器大輅繁纓一就注云大輅
殷之祭天車也周禮五路玉路金路象路革路木路則
周之木路殷之大輅也周革路建大白以即戎此則戎
輅也意謂國之大事在祀與戎故錫以殷祭天之車與
周之即戎之路祀則以殷戎必以周者眀郊天義逺建
前代之禮即戎事近故以今世之制眀堂位云魯君孟
春乗大路載十有二旒日月之章祀帝於郊天子以大
輅以錫諸侯良有以也今木路即大路也太尉左長史
王儉議宜用金輅九旒時乗黄無副借用五輅大朝臨
軒權列三輅
玉金輅建碧旂象木輅建赤旂永眀初太子歩兵校尉
伏曼容議以為齊徳尚青五路五牛及五色幡旗並宜
以先青為次軍容戎事之所乗犧牲繭握之所薦並宜
悉依尚色三代服色以姓音為尚漢不識音故還尚其
行運之色今既無善律則大齊所尚亦宜依漢道若有
善吹律者便應還取姓尚太子僕周顒議三代姓音古
無前記裁音配尚起自曼容則是曼容善識姓聲不復
旁假吹律何故能識逺代之宫商而更迷皇朝之律吕
而云當今無知吹律以定所尚宜附漢以從闕邪皇朝
本以行運為所尚非闗不定於音氏如此設有善律之
知音不宜遵聲以為尚散騎常侍劉朗之等十五人並
議駮之事不行
皇太子象輅(校飾如御旂/九旒降龍)
皇太后皇后重翟車(金塗校具白地人馬錦帖廂隐膝/後户白牙的帖金塗面釘漆畫輪)
(鐵鐺金塗縱容後路輠師子轄抗檐皆施金塗螭頭及/神龍雀等諸飾軛衡上施金博山又有金塗長角巴首)
蓋(金塗𤓰支子花二十八青油侠碧絹黄絞蓋漆布/裏紫顔芼黄絞紫絞隨隂碧毛外上施絳紫系絡)碧
旂九旒棨㦸宋元嘉東宫儀記云中宫僕御重翟金根
車未詳得稱為金根也
皇太子妃厭翟車(如重翟/飾㣲減)
指南車(四周廂上施屋指南人衣裙襦天衣在廂中上/四角皆施龍子竿縣雜色真孔雀眊烏布皁複)
(幔漆畫輪駕/牛皆銅校飾)
記里鼓車(制如指南上施華盖子/䌝衣漆畫鼓機皆在内)
輦車(如犢車竹蓬廂外鑿鏤金薄碧紗衣織成芼錦衣/廂裏及仰頂隐漆後户金塗鏤面瑇瑁帖金塗松)
(精登仙花紐綠四緣四望紗萌子上下前後眉鏤鍱轅/枕長角龍白牙蘭瑇瑁金塗校飾漆鄣塵板在蘭前金)
(銀花獸玃天龍師子鏤面榆花細指子摩尼炎金龍虎/扶轅銀口帶龍板頭龍轅軛上金鳯皇鈴璅銀口𢃄星)
(後梢瑇瑁帖金塗香㳫銀星花獸慢竿杖金塗龍牽縱/横長􁀙背花香染兆床副自輦以下二官御車皆緑油)
(幢絳絲絡御所乗雙棟/其公主則碧油幢云)司馬法曰夏后氏輦曰金車殷
曰胡奴車周曰輜車皆輦也漢書叔孫通傳云皇帝輦
出房成帝輦過後宫此朝宴並用也輿服志云輦車具
金銀丹青采雘雕畫蒲陶之文乗人以行信陽侯隂就
見井丹左右人進輦是為臣下亦得乗之晉武帝給安
平獻王孚雲母輦晉中朝又有香衣輦江左唯御所乗
卧輦(校飾如坐輦/不甚服用)
漆畫輪車(金塗校飾如輦微有減降金/塗鐺縦容後輠師子副也)御為羣公舉哀
臨哭所乗皇后太子妃亦乗之
漆畫牽車(小形如輿車金塗縱容後路師子輠鐵鐺錦/衣廂裏隐膝後户牙蘭轅枕梢幰竿戍棟梁)
(皆金塗/校飾)御及皇太子所乗即古之羊車也晉泰始中中
護軍羊琇乗羊車為司𨽻校尉劉毅所奏武帝詔曰羊
車雖無制非素者所服免官衛玠傳云總角乗羊車市
人聚觀今不駕羊猶呼牽此車者為羊車云
輿車(形如軺車漆畫金校飾錦衣兩廂後户隐膝牙蘭/皆瑇瑁帖刀格鏤面花釘幰竿戍校棟梁下施八)
(棡金塗沓兆/床副人舉之)一曰小輿小行幸乗之皇太子亦得於宫
内乗之
衣畫十二乗(􁀙榆轂輪箕子壁綠油衣廂外緑紗萌油/幢絡通幰竿刺代棟梁柮檽真形龍牽支)
(子花轅後伏神抗/承泥沓金塗校具)古副車之象也今亦曰五時副車
青萌車是謂㯓幔車
油絡畫安車公主王妃三公特進夫人所乗漢制皇后
貴人紫罽軿車晉皇后乗雲母油畫安車駕六以兩轅
安車駕五為副公主畫安車駕六以兩轅安車駕三為
副公主畫安車駕三三夫人青交絡安車駕三皆以紫
絳罽軿車駕三為副九嬪世婦軿車駕二王公妃特進
夫人皁交絡為副漢賤軺車而貴軿車晉賤輜軿而貴
軺車皆行禮所乗
黄屋車建碧旂九旒(九旒鸞輅也漢輿服志云金根車/盖黄繒為裏謂之黄屋今金玉輅)
(皆以黄地錦唯此車以黄繒皆金塗校具黄/隐隨隂青毛羽二十八𤓰支子花綘絲絡)九命上公
所乗
青盖安車朱轓漆班輪駕一左右騑通幰車為副諸王
禮行所乗凡車有轓者謂之軒皁盖安車朱轓漆班輪
駕一通幰牛車為副三公禮行所乗
安車黑耳皁盖馬車朱轓駕一牛車為副國公列侯禮
行所乗
馬車駕一九卿領護二衛驍游四軍五校從郊陵所乗
晉制三公下至九卿又各安車黒耳一乗公駕三特進
駕二卿駕一復各軺車施黒耳後户皁輪一乗
油絡軺車尚書令僕射中書監令尚書侍中常侍中黄
門中書散騎侍郎皆駕一牛朝直所乗晉制尚書令施
黑耳後户皁輪僕射中書監令直施後户皁輪尚書無
後户皆漆輪轂今猶然
安車赤屏駕一又輅車施後户為副太子二傅禮行所
乗
四望車(通幰油幢絡/班漆輪轂)亦曰皁輪以加禮貴臣晉武詔給
魏舒陽燧四望小車
三望車(制度如/四望)或謂之夹望亦以加禮貴臣次四望
油幢絡車(制似三/望而減)王公加禮者之常乗次三望
平乗車(竹箕子壁仰􁀙榆為輪通幰竿刺代棟梁柮檽/真形龍牽金塗支子花紐轅頭後梢沓伏神承)
(泥庶人亦然/但不通幰)三公諸王所乗自四望至平乗皆銅校飾
轀輬車(四輪飾如金根四角龍首施組銜璧垂五采析/羽葆流蘇前後雲氣錯畫帷裳以素為地而黼)
(黻駕四白駱馬太僕執轡貴臣/薨亦如之羽飾駕御㣲有減降)
虞書曰予欲觀古人之象日月星辰山龍華蟲作㑹宗
彝藻火粉米黼黻絺繡以五采彰施於五色天子服備
日月以下公山龍以下侯伯華蟲以下子男藻火以下
卿大夫粉米以下天子六冕王后六服著在周官公侯
以下咸有名則佩玉組綬並具禮文後代㳂革見漢志
晉服制令其冠十三品見蔡邕獨斷並不復具詳宋眀
帝太始四年更制五輅議修五冕朝㑹饗獵各有所服
事見宋注舊相承三公以下冕七旒青玉珠卿大夫以
下五旒黒玉珠永眀六年太常丞何諲之議案周禮命
數改三公八旒卿六旒尚書令王儉議依漢三公服山
龍九章卿華蟲七章從之
平冕黑介幘今謂平天冠皁表朱縁裏廣七寸長尺二
寸垂珠十二旒以朱組為纓如其綬色衣皁上絳下裳
前三幅後四幅衣畫而裳繡為日月星辰山龍華蟲藻
火粉米黼黻十二章素帶廣四寸朱裏以朱緑裨飾其
側要中以朱垂以緑垂三尺中衣以絳縁其領袖赤皮
韍絳袴袜赤舄郊廟臨朝所服也漢世冕用白玉珠為
旒魏眀帝好婦人飾改以珊瑚珠晉初仍舊後乃改江
左以美玉難得遂用琫珠世謂之白琁珠
衮衣漢世出陳留襄邑所織宋末用繡及織成建武中
眀帝以織成重乃采畫為之加飾金銀薄世亦謂為天
衣
史臣曰黼黻之設經緯為用故五色六章十二衣還相
為質也歴代龍衮織以成文今體不勝衣變易舊法豈
致美黻冕之謂乎
通天冠黒介幘金博山顔絳紗袍皁緣中衣乗輿常朝
所服舊用駮犀簮導東昏改用玉其朝服臣下皆同
黒介幘單衣無定色乗輿拜陵所服其白帢單衣謂之
素服以舉哀臨喪
遠游冠太子諸王所冠太子朱纓翠羽緌珠節諸王𤣥
纓公侯皆同
平冕各以組為纓王公八旒衣山龍九章卿七旒衣華
蟲七章並助祭所服皆畫皁絳繒為之
進賢冠諸開國公侯鄉亭侯卿大夫尚書闗内侯二千
石博士中書郎丞郎祕書監丞郎太子中舍人洗馬舍
人諸府長史卿尹丞下至六百石令長小吏以三梁二
梁一梁為差事見晉令
武冠侍臣加貂蟬餘軍校武職黄門散騎太子中庶子
二率朝散都尉皆冠之唯武騎虎賁服文衣插雉尾於
武冠上
史臣曰應劭漢官釋附蟬及司馬彪志並不見侍中與
常侍有異唯言左右珥貂而已案項氏説云漢侍中蟬
刻為蟬像常侍但為璫而不蟬未詳何代所改也
法冠廷尉等諸執法者冠之
髙山冠謁者冠之
樊噲冠殿門衛士冠之
黑介幘冠文冠平幘冠武冠尚書令僕射尚書納言幘
後飾為異
童子空頂幘施假髻貴賤同服
救日蝕文武官皆免冠著赤介幘對朝服赤幘示威武
也
袴褶車駕親戎中外纂嚴所服黑冠帽綴紫褾以絡帶
代鞶帶中官紫褾外官絳褾其纂嚴戎服不綴褾行留
悉同校獵巡幸從官戎服革帯鞶帶文官不纓武官脱
冠
袿䙱大衣謂之褘衣皇后謁廟所服公主㑹見大首髻
其燕服則施嚴雜寳為佩瑞袿䙱用繡為衣裳加五色
鏁金銀校飾
綬乗輿黄赤綬黄赤縹緑紺五采太子朱綬諸王纁朱
綬皆赤黄縹紺四采妃亦同相國綠綟綬三采綠紫紺
郡公𤣥朱侯伯青朱子男素朱皆三采公世子紫侯世
子青鄉亭闗内侯墨綬皆二采郡國太守内史青尚書
令僕中書監令祕書監皆黒丞皆黄諸府丞亦黄皇后
與乗輿同赤貴嬪夫人貴人紫王太妃長公主封君亦
紫綬六宫青綬青白紅郡公侯夫人青綬
乗輿傳國璽秦璽也晉中原亂没胡江左初無之北方
人呼晉家為白板天子冉閔敗璽還南别有行信等六
璽皆金為之亦秦漢之制也皇后金璽太子諸王金璽
皆龜鈕公侯五等金章公世子金印侯銀印貴嬪夫人
金章公主王太妃封君金印六宫以下公侯太夫人夫
人銀印其公將軍金章光禄大夫卿尹太子傅諸領䕶
將軍中郎將校書郡國太守内史四品五品將軍皆銀
章尚書令僕中書監令祕書丞太子二率諸府長史卿
尹丞尉中丞都水使者諸州刺史皆銅印
三臺五省二品文官皆簮白筆王公五等及武官不簮
加内侍乃簮
百官執手板尚書令僕尚書手板頭復有白筆以紫皮
裹之名曰笏漢末仲長統謂百司皆宜執之其肩上紫
袷囊名曰契囊世呼為紫荷
佩玉自乘輿以下與晉宋制同建元四年制王公侯卿
尹珠水精其餘用牙蜯太官宰人服離支衣後定
贊曰文物煌煌儀品穆穆分别禮數莫過輿服
漆畫牽車注戌棟梁一本戌作戈輿車注戌校棟梁一
本戌校作戈杖衣畫車注刺代棟梁平乘車注刺代棟
梁並疑
　
　
　
　
　
　
　南齊書卷十七
　南齊書卷十七考證
輿服志五輅○(臣宗萬/)按隋書舊制五輅於轅上起廂
　天子與參乘同在廂内何稠曰君臣同所過為相逼
　乃廣為盤輿别搆闌楯侍臣立於其中於内復起湏
　彌平坐天子獨居其上據此則五輅之制至隋始變
　此猶承古也
皇太子象輅○(臣祖庚/)按此即五輅之一注云旂九旒
　降龍盖以别天子十二旒升龍也苐按周禮象輅以
　朝異姓以封而皇太子用之未知何取
皇太后皇后重翟車○(臣祖庚/)按周禮此王后五輅之
　一錫面朱總兹則踵事増華去古逺矣
指南車○(臣祖庚/)按崔豹古今注云黄帝與蚩尤戰大
　霧軍士皆迷路帝作指南車以示四方又曰指南車
　者周公所作又曰漢末䘮亂其法中絶馬鈞悟而作
　焉今指南車馬先生之遺法也
記里鼓車注䌝衣漆畫○(臣承蒼/)按字書䌝俗紺字顔
　氏家訓吳人呼紺為禁故以絲旁作䌝代紺字據此
　則南監本改䌝為襟非是
輦車○(臣祖庚/)按説文曰輦輓車也六書故曰輦車用
　人挽者也六典注曰古謂人牽為輦後漢有乗輿六
　輦也
輿車注形如軺車○(臣祖庚/)按輿即車古無並稱者魏
　志太祖給張遼母輿車其名昉此説文曰軺車小車
　也晉書輿服志曰一馬曰軺車
四望車亦曰皁輪○(臣祖庚/)按東宫舊事曰太子納妃
　用四望車又軺車釋名曰軺遥也逺也四向逺望之
　車也據此則四望車亦軺車之類通典曰三公有勲
　徳者特加皁輪故志云以加禮貴臣也
平冕今謂平天冠○(臣宗萬/)按世本曰黄帝作旃冕説
　文曰冕大夫以上冠昔者黄帝始用布帛作冕應劭
　漢官儀曰周加垂旒天子前後垂真白珠各十二又
　按冕古無専名通典曰宋更名平天冕即此冠也
通天冠○(臣祖庚/)按劉昭曰通天冠髙九寸正豎頂少
　邪乃直下為鐵卷梁前有山屐筩述乗輿所常服也
　杜佑曰通天冠其狀遺失漢因秦名制之據此則劉
　昭所云非秦舊制矣此盖承漢制耳
進賢冠○(臣宗萬/)按漢輿服志曰古緇布冠儒者之服
　也人主五梁大官令兩梁親省御膳為重也博士兩
　梁崇儒也據此則漢時天子亦服之特於梁别崇卑
　耳魏晉以來為公卿大夫之服矣
武冠○(臣祖庚/)按漢書昌邑王賀短衣大袴冠恵文冠
　服䖍曰武冠也趙恵文所服故號恵文又武帝賜南
　單于常侍恵文冠即此
袴褶○(臣祖庚/)按通考曰袴褶魏晉以来以為車駕親
　戎中外戒嚴之服晉志雖有其説而不言其制然既
　曰戒嚴之服必戎服也至隋煬帝時詔百官從行服
　袴褶不便遂令改服戎衣則所謂袴褶者又似非鞍
　馬征行所便者與戒嚴之説不類唐時以袴褶為朝
　見之服韻書訓褶為袴又為祫也然袴裳也祫衣之
　交領也則不知所謂袴褶者一物乎二物乎唐輿服
　志羣臣服條内有裶褶大口袴則似是二物然不知
　所謂裶褶者衣乎裳乎又按宋史輿服志云范質與
　禮官議袴褶制度先儒無説惟開元雜禮有五品以
　上用細綾及羅六品以下用小綾之制注褶衣複衣
　也又令文三品以上紫褶五品以上裶褶七品以上
　綠褶九品以上碧褶並大口袴今請造袴褶如令文
　之制奏可又按説文曰袴脛衣也釋名曰褶襲也覆
　上之言也據此則袴褶自是兩物意晉制不傳齊去
　晉未遠猶不失其法隋特仍其名所以不便于從行
　唐盖因隋制以為朝服其晉之創制則為戎服無疑
漆畫牽車注○(臣承蒼/)按以下四十五字大抵是史館
　校讐者所記宋書北魏書皆有之宋嘉祐中以七史
　訛闕尤甚特命館職讐校其梁齊陳三書皆屬之曽
　鞏此豈即鞏之筆歟
　
　
　
　
　
　
　
　
　
　
　
　
　
　
　
　南齊書卷十七考證
欽定四庫全書
　南齊書卷十八
　　梁　　　蕭　　　子　　　顯　　　撰
　志第十
　　祥瑞
天符瑞命遐哉邈矣靈篇祕圖固以藴金匱而充石室
炳契决陳緯候者方䇿未書啓覺天人之期扶奬帝王
之運三五聖業神眀大寳二謀協贊罔不由兹夫流火
赤雀實紀周祚雕雲素靈發祥漢氏光武中興皇符為
盛魏膺當塗之䜟晉有石瑞之文史筆所詳亦唯舊矣
齊氏受命事殷前典黄門郎蘇偘撰聖皇瑞應記永眀
中庾温撰瑞應圖其餘衆品史注所載今詳録去取以
為志云
老子河洛䜟曰年歴七七水滅緒風雲俱起龍鱗舉宋
水徳王義熙十四年元熙二年永初三年景平一年元
嘉三十年孝建三年大眀八年永光一年泰始七年泰
豫元年元徽四年昇眀三年凡七十七年故曰七七也
易曰雲從龍風從虎闗尹云龍不知其乘風雲而上天
也
䜟又曰肅草成道徳懐書備出身形法治呉出南京上
即姓諱也南京南徐州治京口也
䜟又曰墥堨河梁塞龍淵消除水災泄山川墥堨河梁
為路也路即道也淵塞者譬路成也即太祖諱也消水
災言除宋氏患難也
䜟又曰上參南斗第一星下立草屋為紫庭神龍之岡
梧桐生鳳鳥舒翼翔且鳴南斗第一星吳分也草屋蕭
字也又簫管之器像鳯鳥翼也
䜟又曰蕭為二士天下大樂二士主字也
䜟又曰天子何在草中宿宿肅也
尚書中候儀眀篇曰仁人傑出握表之象曰角姓合音
之于蘇偘云蕭角姓也又八音之器有簫管也
史臣曰案晉光禄大夫何禎解音之于為曹字謂魏氏
也王隐晉書云卯金音于亦為魏也候書章句本無銓
序二家所稱既有前釋未詳偘言為何推據
孝經鉤命决曰誰者起視名將君者羣也理物為䧺優
劣相次以期興將太祖小諱也征西將軍蕭思話見之
曰此我家諱也
王子年歌曰金刀治世後遂苦帝王昬亂天神怒災異
屢見戒人主三分二叛失州土三王九江一在呉餘悉
稚小早少孤一國二主天所驅金刀劉也三分二叛宋
眀帝世也三王九江者孝武於九江興晉安王子勛雖
不終亦稱大號後世祖又於九江基霸迹此三王也一
在吳謂齊氏桑梓亦寄治南吳也一國二主謂太祖符
運潛興為宋氏驅除寇難
歌又曰三禾摻摻林茂孶金刀利刃齊刈之刈剪也詩
云實始翦商
歌又曰欲知其姓草肅肅穀中最細低頭熟鱗身甲體
永興福榖道熟成又諱也太祖體有龍鱗斑駮成文始
謂是黒歴治之甚至而文愈眀伏羲亦鱗身也
金䧺記曰鑠金作刀在龍里占睡上人相湏起又云當
復有作肅入草蕭字也易云聖人作之記又云草門可
憐乃當悴建號不成易運沸詩云不時時也不成成也
建號建元號也易運革命也
䜟曰周文王受命千五百嵗河雒出聖人受命於己未
至丙子為十八周旅布六郡東南隅四國安定可久留
案周滅殷後七百八十年秦四十九年漢四百二十五
年魏四十五年晉百五十年宋六十年至建元元年千
五百九年也武進縣彭山舊塋在焉其山岡阜相屬數
百里上有五色雲氣有龍出焉宋眀帝惡之遣相墓工
髙靈文占視靈文先與世祖善還詭荅云不過方伯退
謂世祖曰貴不可言帝意不已遣人於墓左右校獵以
大鐵釘長五六尺釘墓四維以為厭勝太祖後改樹表
柱柱忽龍鳴響震山谷父老咸志之云
㑹稽剡縣刻石山相傳為名不知文字所在昇眀末縣
民兒襲祖行獵忽見石上有文凡三處苔生其上字不
可識刋苔去之大石文曰此齊者黄公之化氣也立石
文曰黄天星姓蕭字某甲得賢帥天下太平小石文曰
刻石者誰㑹稽南山李斯刻秦望之封也
益州齊后山父老相傳其名亦不知所起昇眀三年有
沙門𤣥暢於山丘立精舍其日太祖受禪日也
嵩髙山昇眀三年四月滎陽人尹午於山東南澗見天
雨石墜地石開有璽在其中方三寸其文曰戊丁之人
與道俱肅然入草應天符又曰皇帝興運午奉璽詣雍
州刺史蕭赤斧赤斧表獻之
史臣案昔大人見臨洮而銅人鑄臨洮生董卓而銅人
毁有卓而世亂世亂而卓亡如有似也晉末嵩髙山出
玉璧三十二宋氏以為受命之祥今此山出璽而水徳
云謝終始之徴亦有領也
元徽四年太祖從南郊望氣者陳安寳見太祖身上黄
紫氣屬天安寳謂親人王洪範曰我少来未嘗見軍上
有如此氣也太祖年十七夢乗青龍西行逐日日將薄
山乃止覺而恐懼家人問占者云至貴之象也蘇偘云
青木色日暮者宋氏末運也
泰始七年眀帝遣前淮南太守孫奉伯往淮隂監元㑹
奉伯與太祖同寢夢上乗龍上天於下捉龍脚不得覺
謂太祖曰兖州當大庇生民弟不見也奉伯卒於宋
清河崔靈運為上府參軍夢天帝謂己曰蕭道成是我
第十九子我去年已授其天子位自三皇五帝至齊受
命君凡十九人也
宋泰始中童謡云東城出天子故眀帝殺建安王休仁
蘇偘云後順帝自東城即位論者謂應之乃是武進縣
上所居東城里也熊襄云上舊鄉有大道相傳云秦始
皇所經呼為天子路後遂為帝鄉焉案順帝實當援立
猶如晉之懐愍亦有徴符齊運既無巡幸路名或是秦
舊疑不能詳
世祖年十三夢舉體生毛髪生至足又夢人指上所踐
地曰周文王之田又夢虚空中飛又夢著孔雀羽衣庾
温云雀爵位也又夢鳳皇從天飛下青溪宅齋前兩翅
相去十餘丈翼下有紫雲氣及在襄陽夢著桑屐行度
太極殿階庾温云屐者運應木也臣案桑字為四十而
二㸃世祖年過此即帝位謂著屐而木行也屐有兩齒
有聲是為眀兩之齒至四十二而行即真矣及在郢州
夢人從天飛下頭插筆来畫上衣兩邉不言而去庾温
釋云畫者山龍華蟲也
世祖宋元嘉十七年六月己未夜生無火婢吹灰而火
自燃
世祖於南康郡内作伎有絃無管於是空中有箎聲調
節相應
世祖為廣興相嶺下積旱水涸不通船上部伍至水忽
暴長庾温云易利渉大川之義也
世祖頓盆城城内無水欲鑿引江流試掘井得伏泉九
處皆湧出建元元年四月有司奏延陵令戴景度稱所
領季子廟舊有涌井二所廟祝列云舊井北忽聞金石
聲即掘深三尺得沸泉其東忽有聲錚錚又掘得泉沸
湧若浪泉中得一根木簡長一尺廣二寸隐起文曰廬
山道人張陵再拜謁詣起居簡木堅白而字色黄謹案
瑞應圖浪井不鑿自成王者清静則仙人主之孔氏世
録云叶精帝道孔書眀巧當在張陵宋均注云張陵佐
封禪一云陵仙人也
元徽三年太祖在青溪宅齋前池中忽揚波起浪湧水
如山有金石響湏臾有青龍從池中出左右皆見之
昇眀元年青龍見齊郡
建元四年青龍見順陽郡清水縣平泉湖中
永眀七年黄龍見曲江縣黄池中一宿二日
中興二年山上雲障四塞頃有𤣥黄五色如龍長十餘
丈從西北升天
宋泰始末武進舊塋有獸見一角羊頭龍翼馬足父老
咸見莫之識也
永眀十年鄱陽郡獻一角獸麟首鹿形龍鸞共色瑞應
圖云天子萬福允集則一角獸至
十一年白象九頭見武昌
史臣曰記云升中於天麟鳳至而龜龍格則鳯皇巢乎
阿閣麒麟在乎郊藪豈非馴之在庭擾以成畜其為瑞
也如此今觀魏晉已来世稱靈物不少而亂多治少史
不絶書故知来儀在沼逺非前事見而不至未辨其為
祥也
昇眀三年三月白虎見歴陽龍亢縣新昌村新昌村嘉
名也瑞應圖云王者不暴白虎仁
建元四年三月白虎見安蠻䖍化縣
中興二年二月白虎見東平夀張安樂村
昇眀二年騶虞見安東縣五界山師子頭虎身龍脚詩
傳云騶虞義獸白虎黒文不食生物至徳則出
昇眀三年太祖為齊王白毛龜見東府城池中
建元二年休安陵獲𤣥龜一頭
永眀五年武騎常侍唐潛上青毛神龜一頭
七年六月彭城郡田中獲青毛龜一頭
八年延陵縣前澤畔獲毫龜一枚
八年四月長山縣王恵獲六目龜一頭腹下有萬歡字
并有卦兆
六月建城縣昌城田獲四目龜一頭下有萬齊字
九年五月長山縣獲神龜一頭腹下有巽兑卦
中興二年正月邏將潘道盖於山石宂中獲毛龜一頭
昇眀三年世祖遣人詣宫亭湖廟還福船泊渚有白魚
雙躍入船
永眀五年南豫州刺史建安王子真表獻金色魚一頭
建元元年八月男子王約獲白雀一頭
九月秣陵縣獲白雀一頭
二年四月白雀集郢州府舘
五月白雀見㑹稽永興縣
永眀元年五月郢州丁坡屯獲白雀一頭
三年七月安城王暠第獲白雀一頭
九月南郡江陵縣獲白雀一頭
四月七日白雀見臨汝縣
七年六月鹽官縣獲白雀一頭
八年天門臨灃縣獲白雀一頭
九年七月呉郡錢塘縣獲白雀一頭
八月豫州獲白雀一頭
十年五月齊郡獲白雀一頭
建元元年五月白烏見巴郡
永眀四年三月三足烏巢南安中陶縣庭
八年四月陽羨縣獲白烏一頭
隆昌元年四月陽羨縣獲白烏一頭
建元二年江陵縣獲白鼠一頭
永眀六年白鼠見芳林園
十年九月義陽郡獲白鼠一頭
永眀四年丹陽縣獲白兎一頭
昇眀元年六月慶雲見益都
建元元年世祖拜皇太子日有慶雲在日邉
三年華林園醴泉堂東忽有瑞雲周圓十許丈髙下與
景雲樓平五色藻密光彩映山徘徊良久行轉南行過
長船入華池
昇眀二年宣城臨成縣於藉山獲紫芝一枝
永眀八年三月陽城縣獲紫芝一株
隆昌元年正月襄陽縣獲紫芝一莖
昇眀二年四月昌國縣徐萬年門下棠樹連理
九月豫州萬嵗澗廣數丈有樹連理隔澗騰枝相通越
壑跨水為一榦
建元二年九月有司奏上虞縣楓樹連理兩根相去九
尺雙株均聳去地九尺合成一榦
故鄣縣楓樹連理兩株相去七尺大八圍去地一丈仍
相合為樹泯如一木
山陽縣界若邪村有一槻木合為連理
淮隂縣建業寺梨樹連理
建康縣梨樹耀榱(一本作/耀欀)五圍連理六枝
永眀元年五月木連理生安成新喻縣又生南梁陳縣
閏月璿眀殿外閣南槐樹連理
八月鹽官縣内樂村木連理
二年七月烏程縣陳文則家槿樹連理
七月新冶縣槐栗二木合生異根連理去地數尺中央
小開上復為一
三年正月安城縣榆樹二株連理
二月安陽縣梓樹連理
九月句陽縣之穀山槿樹連理異根雙挺共杪為一
十二月永寧左郡樠木連理
四年二月秣陵縣髙天眀園中李樹連理生髙三尺五
寸兩枝别生復髙三尺合為一榦
五年正月秣陵縣華僧秀園中四樹連理
六年四月江寧縣北界賴鄉齊平里三成邏門外路東
太常蕭恵基園楥樹二株連理其髙相去二尺南大北
小小者傾柯南附合為一樹枝葉繁茂圓宻如盖
七年江寧縣李樹二株連理兩根相去一丈五尺
八年巴陵郡樹連理四株
三月武陵白沙戍槻木連理相去五尺俱髙三尺東西
二枝合而通柯
十二月柴桑縣陶委天家樹連理
永眀五年山隂縣孔廣家園檉樹十二層㑹稽太守隨
王子隆獻之種芳林園鳯光殿西
九年秣陵縣鬬場里安眀寺有古樹衆僧改架屋宇伐
以為薪剖樹木裏自然有法大徳三字
始興郡本無欓樹調味有闕世祖在郡堂屋後忽生一
株
昇眀二年十月甘露降建康縣
十一月甘露降長山縣
十二月甘露降彭山松樹至九日止
建元元年九月甘露降淮南郡桃石榴二樹有司奏甘
露降新汲縣王安世園樹
永眀二年四月甘露降南郡桐樹
四年二月甘露降臨湘縣李樹
三月甘露降南郡桐樹
四月甘露降睢陽縣桃樹
五年四月甘露降荆州府中閣外桐樹
六年甘露降芳林園故山堂桐樹
九年八月甘露降上定林寺佛堂庭中天如雨遍地如
雪其氣芳其味甘耀日舞風至晡乃止爾後頻降鍾山
松樹四十餘日乃止
十月甘露降大安陵樹
中興二年三月甘露降茅山彌漫數里
元徽四年三月醴泉出昌國白鹿山其味甚甘
永眀元年正月新蔡郡固始縣獲嘉禾一莖五穗
八月新蔡縣獲嘉禾二莖九穗一莖七穗
十一月固始縣獲嘉禾一莖九穗
二年八月梁郡雎陽縣界野田中獲嘉禾一莖二十三
穗
五年九月莒縣獲嘉禾一株
十年六月海陵齊昌縣獲嘉禾一莖六穗
十一年九月雎陽縣田中獲嘉禾一株
昇眀二年九月建寧縣建昌村民採藥於萬嵗山忽聞
澗中有異響得銅鍾一枚長二尺一寸邉有古字
建元元年十月浩陵郡蜑民田健所住巖間常留雲氣
有聲響澈若龍吟求之積嵗莫有見者去四月二十七
日巖數里夜忽有雙光至眀往獲古鍾一枚又有一器
名淳于蜑人以為神物奉祠之
永眀四年四月東昌縣山自比嵗以来恒發異響去二
月十五日有一巖褫落縣民方元泰往視於巖下得古
鍾一枚
五年三月豫寧縣長崗山獲神鍾一枚
九年十一月寧蜀廣漢縣田所墾地八尺四寸獲古鍾
一枚形髙三尺八寸圍四尺七寸縣柄長一尺二寸合
髙五尺四面各九孔更於陶所瓦間見有白光窺尋無
物自後夜夜輙復有光既經旬日村民張慶宣瓦作屋
又於屋間見光照内外慶宣疑之以告孔休先乃共發
視獲玉璽一鈕璧方八分上有鼻文曰帝真曲阿縣民
黄慶宅左有園園東南廣袤四丈每種菜輒鮮異雖加
採拔隨復更生夜中恒有白光皎質屬天狀似縣絹私
疑非常請師卜候道士傅徳占使掘之深三尺獲玉印
一鈕文曰長承萬福
永眀二年正月冠軍將軍周普孫於石頭北廂將堂見
地有異光照城堞往獲玉璽一鈕方七分文曰眀𤣥君
十一月虜國民齊祥歸入靈丘闗聞殷然有聲仰視之
見山側有紫氣如雲衆鳥囘翔其間祥往氣所獲璽方
寸四分獸鈕文曰坤維聖帝永昌送與虜太后師道人
恵度欲獻虜主恵度覩其文竊謂當今衣冠正朔在於
齊國遂附道人恵蔵送京師因羽林監崔士亮獻之
三年七月始興郡民龔𤣥宣云去年二月忽有一道人
乞食因探懐中出篆書真經一卷六紙又表北極一紙
又移付羅漢居士一紙云從兜率天宫下使送上天子
因失道人所在今年正月𤣥宣又稱神人授皇帝璽龜
形長五寸廣二寸厚二寸五分上有天地字中央蕭字
下萬世字
十年蘭陵民齊伯生於六合山獲金璽一鈕文曰年予主
世祖治盆城得五尺刀一十口永眀年厯之數
昇眀三年左里村人於宫亭湖得靫㦸二枚旁有古字
文逺不可識
泰始中世祖於青溪宅得錢一枚文有北斗七星雙節
又有人形帶劍及治盆城又得一大錢文曰太平百嵗
永眀七年齊興太守劉元寳治郡城於塹中獲錢百萬
形極大以獻臺為瑞世祖班賜朝臣以下各有差
十年齊安郡民王攝掘地得四文大錢一萬二千七百
十枚品製如一
建元元年郢州監利縣天井湖水色忽澄清出綿百姓
採以為纊
永眀二年䕶軍府門外桑樹一株並有蠶絲綿被枝莖
史臣案漢光武時有野蠶成繭百姓得以成衣服今則
浮波幕樹其亦此之類乎
永眀八年始興郡昌樂村獲白鳩一頭
二年彭澤縣獲白雉一頭
七年鬱林獲白雉一頭
十年青州洍液戍獲白雉一頭
五年望蔡縣獲白鹿一頭
九年臨湘獲白鹿一頭
六年蒲儔縣亮野村獲白麞一頭
七年荆州獲白麞一頭
八年餘干縣獲白麞一頭
九年義陽安昌縣獲白麞一頭
十年司州清激戍獲白麞一頭
十一年廣陵海陵縣獲白麞一頭
七年越州獻白珠自然作思惟佛像長三寸上起禪靈
寺置刹下
七年呉郡太守江斆於錢塘縣獲蒼玉璧一枚以獻
七年主書朱靈讓於浙江得靈石十人舉乃起在水深
三尺而浮世祖親投於天淵池試之刻為佛像
二年順陽丹水縣山下得古鼎一枚
三年越州南髙凉俚人海中網魚獲銅獸一頭銘曰作
寳鼎齊臣萬年子孫承寳
贊曰天降地出星見先吉造物百品詳之載述
　
　
　
　
　南齊書卷十八
　南齊書卷十八考證
祥瑞志黄門郎蘇偘撰聖皇瑞應記○(臣承蒼/)按蘇偘
　事齊太祖最久嘗撰蕭太尉記侈陳征伐之功及太
　祖即位又撰瑞應記一卷上之此特一時獻䛕之書
　而蕭子顯因之遂創立祥瑞一志殊屬不經史筆至
　此鄙穢甚矣
此齊者黄公之化氣也○諸本同(臣承蒼/)按南史齊髙
　帝紀黄下有石字
李斯刻秦望之封也○南史齊髙帝紀封作風
　
　
　
　
　
　
　南齊書卷十八考證
欽定四庫全書
　南齊書卷十九
　　梁　　　蕭　　　子　　　顯　　　撰
　志第十一
　　五行
木傳曰東方易經地上之木為觀故木於人威儀容貎
也木者春生氣之始農之本也無奪農時使民嵗不過
三日行什一之稅無貪欲之謀則木氣從如人君失威
儀逆木行田獵馳騁不反宫室飲食沈湎不顧禮制出
入無度多發繇役以奪民時作為姦詐以奪民財則木
失其性矣盖以工匠之為輪矢者多傷敗故曰木不曲
直宋泰豫元年亰師祗洹寺皂英樹枯死昇眀末忽更
生花葉亰房易傳曰樹枯冬生不出二年國喪君子亡
其占同宋氏禪位
建元元年朱爵􁅉華表柱生枝葉
建元初李子生毛
二年武陵沅頭都尉治有桑樹方冬生葉京房易傳曰
木冬生花天下有喪其占同後二年宫車晏駕
四年巴州城西古樓脚栢樹數百年忽生花
永眀六年石子岡栢木長二尺四寸廣四寸半化為石
時車駕數游幸應本傳木失其性也
永眀中大􁅉一舶無故自沈艚中無水
隆昌元年廬陵王子卿齋屋梁柱際無故出血
建武初始安王遥光治廟截東安寺屋以直廟垣截梁
水出如淚
貎傳曰失威儀之制怠慢驕恣謂之狂則不肅矣下不
敬則上無威天下既不敬又肆其驕恣肆之則不從夫
不敬其君不從其政則隂氣勝故曰厥罰常雨
永眀八年四月己巳起隂雨晝或暫晴夜時見星月連
雨積霖至十七日乃止
十一年四月辛巳朔去三月戊寅起而其間暫時晴從
四月一日又隂雨晝或見日夜乍見月囘復隂雨至七
月乃止
永泰元年十二月二十九日雨至永元元年五月二十
一日乃晴亰房易曰冬雨天下饑春雨有小兵時虜寇
雍州餘應本傳
傳曰大雨雪猶庶徴之常雨也然有甚焉雨隂大雨雪
者隂之畜積甚也一曰與大水同象曰攻為雪耳
建元二年閏月己丑雨雪
三年十一月雨雪或隂或晦八十餘日至四年二月乃
止
傳曰雷於天地為長子以其首長萬物與之出入故雷
出萬物出雷八萬物入夫雷者人君之象入則除害出
則興利雷之㣲氣以正月出其有聲者以二月出以八
月入其餘㣲者以九月入冬三月雷無出者若是陽不
閉隂則出渉危難而害萬物也
建元元年十月壬午夜電光因雷鳴
十月庚戌電光有頃雷鳴久而止
永眀五年正月戊申夜西北雷聲
六年十月甲申夜隂細雨始聞雷鳴於西北上
七年正月甲子夜隂雷鳴西南坤宫隆隆一聲而止
八年正月庚戌夜雷起坎宫水門其音隆隆一聲而止
九年二月丙子西北有電光因聞雷聲隆隆仍續十聲
而止
十年二月庚戌夜南方有電光因聞雷聲隆隆相續丁
亥止
十月庚子電雷起西北
十一月丁丑西南有光因聞雷聲隐隐再聲而止西南
坤宫
十二月甲申隂雨有電光因聞西南及西北上雷鳴頻
續三聲
丙申夜聞西北上雷頻續二聲
辛亥雷雨
傳曰雨雹君臣之象也陽之氣専為雹隂之氣専為霰
陽専而隂脅之隂盛而陽薄之雹者隂薄陽之象也霰
者陽脅隂之符也春秋不書霰者猶月蝕也
建元四年五月戊午朔雹
永眀元年九月乙丑雹落大如蒜子湏臾乃止
十一年四月辛亥雹落大如蒜子湏臾滅
貎傳又曰上失節而狂下怠慢而不敬上下失道輕法
侵制不顧君上因以荐飢貎氣毁故有雞禍一曰水嵗
雞多死及為怪亦是也上下不相信大臣姦宄民為寇
盜故曰厥極惡一曰民多被刑或形貌醜惡風俗狂慢
變節易度則為輕剽竒怪之服故曰時則有服妖
永眀中宫内服用射獵錦文為騎射兵戈之象至建武
初虜大為寇
永眀中蕭諶開博風帽後裠之製為破後帽世祖崩後
諶建廢立誅滅諸王
永眀末民間制倚勸帽及海陵廢眀帝之立勸進之事
倚立可待也
建武中帽裠覆頂東昏時以為裠應在下而今在上不
祥斷之羣下反上之象也
永元中東昬侯自造遊宴之服綴以花采錦繡難得詳
也羣小又造四種帽帽因勢為名一曰山鵲歸林者詩
云鵲巢夫人之徳東昬寵嬖淫亂故鵲歸其林藪二曰
兎子度坑天意言天下將有逐兎之事也三曰反縛黄
離嘍黄口小鳥也反縛面縛之應也四曰鳯皇度三橋
鳯王者嘉瑞三橋梁王宅處也
貎傳又曰危亂端見則天地之異生木者青故曰青眚
為惡祥凡貎傷者金沴木木沴金衝氣相通
延興元年海陵王初立文恵太子冡上有物如人長數
丈青色直上天有聲如雷
火南方揚光輝出炎爚為眀者也人君向眀而治盖取
其象以知人為分䜛佞既逺羣賢在位則為眀而火氣
從矣人君疑惑棄法律不誅䜛邪則䜛口行内間骨肉
外踈忠臣至殺世子逐功臣以妾為妻則火失其性上
災宗廟下災府榭内熯本朝外熯闕觀雖興師衆不能
救也
永眀三年正月甲夜西北有野火光上生精西北有四
東北有一並長七八尺黄赤色
三月庚午丙夜北面有野火光上生精長六尺戊夜又
有一枚長五尺並黄赤色
四年正月丁亥夜有火精三處
閏月丁巳夜有火精四所
十二月辛酉夜東南有野火精二枚
五年十二月丙寅夜西北有野火火上生精一枚長三
尺黄白色
六年十一月戊申夜西南及北三面有野火火上生精
九枚並長二尺黄赤色
九年二月丙寅甲夜北面有野火火上生精二枚西北
又一枚並長三尺湏臾消
永元二年八月宫内火燒西齋璿儀殿及昭陽顯陽等
殿北至華林墻西及祕閣北屋三千餘間京房易傳曰
君不思道厥妖火燒宫祕閣與春秋宣榭火同天意若
曰既無紀綱何用典文為也
二年冬亰師民間相驚云當行火災南岸人家往往於
籬間得布火纒者云公家以此禳之
三年正月豫章郡天火燒三千餘家亰房易占曰天火
下燒民屋是謂亂治殺兵作是年臺軍與義師偏衆相
攻於南江諸郡
三年二月乾和殿西廂火燒屋三十間是時西齋既火
帝徙居東齋髙宗所住殿也與燒宫占同
傳又曰犯上者不誅則草犯霜而不死或殺不以時事
在殺生失柄故曰草妖也一曰草妖者失衆之象也
永元中御刀黄文濟家齋前種昌蒲忽生花光影照壁
成五采其兒見之餘人不見也少時文濟被殺
劉歆視傳有羽蟲之孽謂雞禍也班固案易雞屬巽今
以羽蟲之孽類是也依歆說附視傳云
建武二年有大烏集建安形如水犢子其年郡大水
三年大烏集東陽郡太守沈約表云烏身備五采赤色
居多案樂緯叶圖徴云焦眀烏質赤至則水之感也
永眀二年四月烏巢内殿東䲭尾
三年大烏集㑹稽上虞其年縣大水
傳曰維水沴火又曰赤眚赤祥
建武四年王晏子徳元所居帷屏無故有血灑之少日
而散晏尋被誅
思心傳曰心者土之象也思心不睿其過在瞀亂失紀
風於陽則為隂於隂則為大臣之象専恣而氣盛故罰
常風心為五事主猶土為五行主也一曰隂陽相薄偏
氣陽多為風其甚也常風隂氣多者隂而不雨其甚也
常隂一曰風宵起而晝晦以應常隂同象也
建元元年十一月庚戌風夜暴起雲雷合㝠從戌亥上
来
四年十一月甲寅酉時風起小駃至二更雪落風轉浪
津
永眀四年二月丙寅巳時風迅急
十一月己丑戌時風迅急從西北戌亥上來
五年五月乙酉子時風迅急從西北戌亥上來
七年正月丁卯陽徴隂賊之日時加子風起迅急從北
方子丑上来暴疾浪津寅時止
八年六月乙酉時加子風起迅急暴疾浪津發屋折木
塵沙從西南未上来因雷雨湏臾風㣲雨止
九年七月甲寅陽羽廉貞之日時加亥風起迅急從東
方来暴疾彭勃浪津至乙卯隂賊時漸微名羽動羽
九月乙丑時加未雷驟雨風起迅急暴疾浪津從西北
戌上來
十月壬辰陽羽姦邪之日時加丑風起從北方子丑上
来暴疾浪津迅急塵埃五日寅時漸微名羽動宫
十年正月辛巳陽商寛大之日時加寅風從西北上来
暴疾浪津迅急揚沙折木酉時止
二月甲辰陽徴姦邪之日時加辰風起迅急從西北亥
上来暴疾彭勃浪津至酉時止
三月丁酉陽徴㢘貞之日時加未風從北方子丑上來
迅急暴疾浪津戌時止
七月庚申隂角貪狼之日時加午風從東北丑上來迅
急浪津至辛酉巳時漸㣲
十一年二月庚寅陽角㢘貞之日時加亥風從西北亥
上来迅疾浪津丑時漸微為角動角
七月甲寅陽羽㢘貞之日時加巳風從東北寅上来迅
疾浪津發屋折木戊夜漸微為羽動徴己巳陽角寛大
之日時加未風從戌上来暴疾良久止為角動商及宫
凡時無専恣疑是隂陽相薄
建武元年三月乙酉未時風起浪津暴急從北方上来
應本傳瞀亂
建武二年三年四年每秋七月八月輒大風三吳尤甚
發屋折木殺人亰房占獄吏暴風害人時帝嚴刻
永元元年七月十二日大風亰師十圍樹及官府居民
屋皆㧞倒應本傳
傳又曰山之於地君之象也山崩者君權損亰陵易處
世將變也陵轉為澤貴將為賤也
建元二年夏廬陵石陽縣長溪水衝激山麓崩長六七
丈下得柱千餘口皆十圍長者一丈短者八九尺頭題
有古文字不可識江淹以問王儉儉云江東不閑𨽻書
此秦漢時柱也後年宫車晏駕世變之象也
永眀二年秋始興曲江縣山崩壅底溪水成陂亰房占
山崩人主惡之
傳又曰雷電所擊盖所感也皆思心有尤之所致也
建元二年閏六月丙戌戊夜震電
四年五月五日雷雹闇都雷震於樂遊安昌殿電火焚
蕩盡
永眀八年四月六日雷震㑹稽山隂恒山保林寺刹上
四破電火燒塔下佛面窻户不異也
永眀中雷震東宫南門無所傷毁殺食官一人
十一年三月震於東齋棟崩左右宻欲治繕竟陵王子
良曰此豈可治留之志吾過且旌天之愛我也眀年子
良薨
傳又曰土氣亂者木金水火亂之
建武二年二月丁巳地震
永元元年七月地日夜十八震
九月十九日地五震
金者西方萬物既成殺氣之始也其於王事兵戎戰伐
之道也王者興師動衆建立旗鼓仗旄把鉞以誅殘賊
止暴亂殺伐應義則金氣從工冶鑄化革形成器也人
君樂侵陵好攻戰貪城邑輕百姓之命人民不安内外
騷動則金失其性盖冶鑄不化水滯固堅故曰金不從
革又曰維木沴金
建武四年眀帝出舊宫送豫章王第二女綏安主降嬪
還上輦輦上金翅無故自折落地
言傳曰言易之道西方曰兌為口人君過差無度刑法
不一歛從其重或有師旅炕陽之節若動衆勞民是言
不從人君既失衆政令不從孤陽持治下畏君之重刑
陽氣勝則旱象至故曰厥罰常陽也
建元三年大旱時有虜寇
永眀三年大旱眀年唐㝢之起
建武二年大旱時虜寇方盛皆動衆之應也
言傳曰下既悲苦君上之行又畏嚴刑而不敢正言則
必先發於歌謡歌謡口事也口氣逆則惡言或有怪謡
焉
宋泰始既失彭城江南始傳種消梨先時所無百姓爭
欲種植識者曰當有姓蕭而來者十餘年齊受禪
元徽中童謡曰襄陽白銅蹄郎殺荆州兒後沈攸之反
雍州刺史張敬兒襲江陵殺沈攸之子元琰等
永眀元年元日有小人發白虎樽既醉與筆札不知所
道直云憶髙帝敕原其罪
世祖起青溪舊宫時人反之曰舊宫者窮廄也及上崩
後宫人出居之
永眀初百姓歌曰白馬向城啼欲得城邉草後句間云
陶郎来白者金色馬者兵事三年妖賊唐㝢之起言唐
来勞也
世祖起禪靈寺初成百姓縱觀或曰禪者授也靈非美
名所授必不得其人後太孫立見廢也
永眀中宫内坐起御食之外皆為客食世祖以客非家
人名改呼為别食時人以為分别之象少時上晏駕
文恵太子在東宫作兩頭纖纎詩後句云磊磊落落玉
山崩自此長王宰相相繼薨徂二宫晏駕
文恵太子作七言詩後句輒云愁和諦後果有和帝禪
位
永眀中虜中童謡云黒水流北赤火入齊尋而亰師人
家忽生火赤於常火熱小㣲貴賤争取以治病法以此
火炙桃板七炷七日皆差敕禁之不能斷亰師有病癭
者以火炙數日而差隣人矣曰病偶自差豈火能為此
人便覺頤間癢眀日癭還如故後梁以火徳興
文恵太子起東田時人反云後必有癲童果由太孫失
位
齊宋以来民間語云擾攘建武上眀帝初誅害蕃戚亰
師危駭
永元元年童謡曰洋洋千里流流翣東城頭烏馬烏皮
袴三更相告訴脚跛不得起誤殺老姥子千里流者江
祏也東城遥光也遥光夜舉事垣歴生者烏皮袴褶往
奔之跛脚亦遥光老姥子孝字之象徐孝嗣也
永元中童謡云野豬雖嗃嗃馬子空閭渠不知龍與虎
飲食江南墟七九六十三廣莫人無餘烏集傳舍頭今
汝得寛休但看三八後摧折景陽樓識者解云陳顯達
屬豬崔慧景屬馬非也東昏侯屬豬馬子未詳梁王屬
龍蕭頴胄屬虎崔慧景攻臺頓廣莫門死時年六十三
烏集傳舍即所謂瞻烏爰止于誰之屋三八二十四起
建元元年至中興二年二十四年也摧折景陽樓亦髙
臺傾之意也言天下將去乃得休息也
齊宋之際民間語云和起言以和顔而為變起也後和
帝立
崔慧景圍臺城有一五色幡飛翔在雲中半日乃不見
衆皆驚怪相謂曰幡者事尋當飜覆也數日而慧景敗
言傳曰言氣傷則民多口舌故有口舌之痾金者白故
有白眚若有白為惡祥
宋昇眀二年飊風起建康縣南塘里吹帛一匹入雲風
止下御路紀僧真啓太祖當宋氏禪者其有匹夫居之
水北方冬蔵萬物氣至隂也宗廟祭祀之象死者精神
放越不反故為之廟以收其散為之貎以收其魂神而
孝子得盡禮焉敬之至則神歆之此則至隂之氣從則
水氣從溝瀆隨而流去不為民害矣人君不禱祀簡宗
廟廢祭祀逆天時則霧水暴出川水逆溢壊邑軼鄉沈
溺民人故曰水不潤下
建元二年呉呉興義興三郡大水
二年夏丹陽吳二郡大水
四年大水
永眀五年夏吳興義興水雨傷稼
六年吳興義興二郡大水
建武二年冬吳晉陵二郡水雨傷稼
永元元年七月濤入石頭漂殺緣淮居民應本傳荆州
城内有沙池常漏水蕭頴胄為長史水乃不漏及頴胄
亡乃復竭
𫝊曰極隂氣動故有魚孽魚孽者常寒罰之符也
永眀九年鹽官縣石浦有海魚乗潮来水退不得去長
三十餘丈黒色無鱗未死有聲如牛土人呼為海鷰取
其肉食之
永元元年四月有大魚十二頭入㑹稽上虞江大者近
二十餘丈小者十餘丈一入山隂稱浦一入永興江皆
暍岸側百姓取食之
聽傳曰不聰之象見則妖生於耳以類相動故曰有鼓
妖也一曰聲屬鼓妖
永眀元年十一月癸卯夜天東北有聲至戊夜
傳曰皇之不極是謂不建其咎在霿亂失聽故厥咎霿
思心之咎亦霿天者正萬物之始王者正萬事之始失
中則害天氣類相動也天者轉於下而運於上雲者起
於山而彌於天天氣動則其象應故厥罰常隂王者失
中臣下盛强而蔽君眀則雲隂亦衆多而蔽天光也
建元四年十月丙午日入後土霧勃勃如火煙
永眀二年十一月己亥四面土霧入人眼鼻至辛丑止
二年十一月丙子日出後及日入後四面土霧勃勃如
火煙
六年十一月庚戌丙夜土霧竟天昏塞濃厚至六日未
時小開到甲夜後仍濃宻勃勃如火煙辛慘入人眼鼻
八年十月壬申夜土霧竟天濃厚勃勃如火煙氣入人
眼鼻至九日辰時開除
九年十月丙辰晝夜恒昏霧勃勃如火煙其氣辛慘入
人眼鼻兼日色赤黄至四日甲夜開除
十年正月辛酉酉初四面土霧勃勃如火煙其氣辛慘
入人眼鼻
傳曰易曰乾為馬逆天氣馬多死故曰有馬禍一曰馬
者兵象也將有寇戎之事故馬為怪
建武四年王晏出至草市馬驚走鼓歩從車而歸十餘
日晏誅
建武中南岸有一蘭馬走逐路上女子女子窘急走入
人家牀下避之馬終不置發牀食女子股脚間肉都盡
禁司以聞敕殺此馬是後頻有寇賊
亰房易傳曰生子二胷以上民謀其主三手以上臣謀
其主二口已上國見驚以兵三耳已上是謂多聽國事
無定二鼻以上國主久病三足三臂已上天下有兵其
類甚多盖以象占之
永眀五年吳興東遷民吳休之家女人雙生二兒胷以
下齊以上合
亰房易傳曰野獸入邑其邑大虛又曰野獸無故入邑
朝廷門及宫府中者邑逆且虚
永眀中南海王子罕為南兗州刺史有麞入廣陵城投
井而死又有象至廣陵是後刺史安陸王子敬於鎮被
害
建武四年春當郊治圜丘宿設已畢夜虎攫傷人
建武中有鹿入景皇寢廟皆為上崩及禪代也凡無占
者皆為不應本傳
贊曰木怪䕫魍火為水妃土實載物金作眀威形聲異
迹影響同歸皆由象應莫不類推
　
　
　
　
　南齊書卷十九
　南齊書卷十九考證
五行志巴州城西古樓脚栢樹數百年忽作花○樹南
　監本作柱當從之
衡氣相通○衡諸本作衝
襄陽白銅蹄○蹄南監本作鞮
　
　
　
　
　
　
　
　
　
　
　南齊書卷十九考證
欽定四庫全書
　南齊書卷二十
　　梁　　　蕭　　　子　　　顯　　　撰
　列傳第一
　　皇后
六宫位號漢魏以來因襲増置世不同矣建元元年有
司奏置貴嬪夫人貴人為三夫人脩華脩儀脩容淑妃
淑媛淑儀婕妤容華充華為九嬪美人中才人才人為
散職永眀元年有司奏貴妃淑妃並加金章紫綬佩于
寘玉淑妃舊擬九棘以淑為温恭之稱妃為亞后之名
進同貴妃以比三司夫人之號不殊蕃國降淑媛以比
九卿七年復置昭容位在九嬪建元三年太子宫置三
内職良娣比開國侯保林比五等侯才人比駙馬都尉
宣孝陳皇后諱道正臨淮東陽人魏司徒陳矯後父肇
之郡孝㢘后少家貧勤織作家人矜其勞或止之后終
不改嫁于宣帝庶生衡陽元王道度始安貞王道生后
生太祖太祖年二嵗乳人乏乳后夢人以兩甌麻粥與
之覺而乳大出異而乳之宣帝從仕在外后常留家治
事教子孫有相者謂后曰夫人有貴子而不見也后歎
曰我三兒誰當應之呼太祖小字曰正應是汝耳宣帝
殂後后親自執勤婢使有過誤恕不問也太祖雖從宦
而家業本貧為建康令時髙宗等冬月猶無縑纊而奉
膳甚厚后每撤去兼肉曰於我過足矣殂于縣舍年七
十三昇眀三年追贈竟陵公國太夫人蜜印畫青綬祠
以太牢建元元年追尊孝皇后贈外祖父肇之金紫光
禄大夫諡曰敬侯后母胡氏為永昌縣靖君
髙昭劉皇后諱智容廣陵人也祖𤣥之父夀之並員外
郎后母桓氏夢吞玉勝生后時有紫光滿室以告夀之
夀之曰恨非是男桓曰雖女亦足興家矣后每寢卧家
人常見上如有雲氣焉年十餘嵗歸太祖嚴正有禮法
家庭肅然宋泰豫元年殂年五十歸𦵏宣帝墓側今泰
安陵也門生王清與墓工始下鍤有白兎跳起尋之不
得及墳成兎還棲其上昇眀二年贈竟陵公國夫人三
年贈齊國妃印綬如太妃建元元年尊諡昭皇后三年
贈后父金紫光禄大夫母桓氏上都鄉君夀之子興道
司徒屬文蔚豫章内史義徽光禄大夫義倫通直郎
武穆裴皇后諱恵昭河東聞喜人也祖封之給事中父
璣之左軍參軍后少與豫章王妃庾氏為娣姒庾氏勤
女工奉事太祖昭后恭謹不倦后不能及故不為舅姑
所重世祖家好亦薄焉性剛嚴竟陵王子良妃袁氏布
衣時有過后加訓罰昇眀三年為齊世子妃建元元年
為皇太子妃三年后薨諡穆妃𦵏休安陵世祖即位追
尊皇后贈璣之金紫光禄大夫后母檀氏餘杭廣昌鄉
元君舊顯陽昭陽殿太后皇后所居也永眀中無太后
皇后羊貴嬪居昭陽殿西范貴妃居昭陽殿東寵姬荀
昭華居鳯華栢殿宫内御所居夀昌畫殿南閣置白鷺
鼓吹二部乾光殿東西頭置鍾磬兩廂皆宴樂處也上
數遊幸諸苑囿載宫人從後車宫内深隐不聞端門鼓
漏聲置鍾於景陽樓上宫人聞鍾聲早起装飾至今此
鍾唯應五鼓及三鼓也車駕數幸琅邪城宫人常從早
發至湖北埭雞始鳴吳郡韓蘭英婦人有文辭宋孝武
世獻中興賦被賞入宫眀帝世用為宫中職僚世祖以
為博士教六宫書學以其年老多識呼為韓公
文安王皇后諱寳眀琅邪臨沂人也祖韶之吳興太守
父曄之太宰祭酒宋世太祖為文恵太子納后桂陽賊
至太祖在新亭傳言已没宅復為人所抄掠文恵太子
竟陵王子良奉穆后庾妃及后挺身送后兄昺之家事
平乃出建元元年為南郡王妃四年為皇太子妃無寵
太子為宫人製新麗衣裳及首飾而后牀帷陳設故舊
釵鑷十餘枚永眀十一年為皇太孫太妃鬰林即位尊
為皇太后稱宣徳宫贈后父金紫光禄大夫母桓氏豐
安縣君其年十二月備法駕謁太廟髙宗即位出居鄱
陽王故第為宣徳宫永元三年梁王定亰邑迎后入宫
稱制至禪位天監十一年薨年五十八𦵏崇安陵諡曰
安后兄晃義興太守
鬱林王何妃名婧英廬江灊人撫軍將軍戢之女也永
眀二年納為南郡王妃十一年為皇太孫妃鬱林王即
位為皇后嫡母劉氏為髙昌縣都鄉君所生母宋氏為
餘杭廣昌鄉君將拜鏡在床無故墮地其冬與太后同
日謁太廟后禀性淫亂為妃時便與外人姦通在後宫
復通帝左右楊珉之與同寢處如伉儷珉之又與帝相
愛䙝故帝恣之迎后親戚入宫賞賜人百數十萬以世
祖耀靈殿處后家屬帝被廢后貶為王妃
海陵王王妃名韶眀琅邪臨沂人太常慈女也永眀八
年納為臨汝公夫人鬱林即位為新安王妃延興元年
為皇后其年降為海陵王妃
眀敬劉皇后諱恵端彭城人光禄大夫道𢎞孫也太祖
為髙宗納之建元三年除西昌侯夫人永眀七年卒葬
江乘縣張山延興元年贈宣城王妃髙宗即位追尊為
敬皇后贈父通直郎景猷金紫光禄大夫母王氏平陽
鄉君永泰元年髙宗崩改𦵏祔于興安陵
東昏禇皇后名令璩河南陽翟人太常澄女也建武二
年納為皇太子妃眀年謁敬后廟東昏即位為皇后帝
寵潘妃后不被遇黄淑儀生太子誦東昏廢並為庶人
和帝王皇后名蕣華琅邪臨沂人太尉儉孫也初為隨
王妃中興元年為皇后帝禪位后降為妃
史臣曰后妃之徳著自風謡義起閨房而道化天下繰
盆獻種㒺非耕織佩管晨興與子同事可以光熙閫業
作儷公侯孝昭二后並有賢眀之訓不得母臨萬國寳
命方昌椒廷虚位有婦人焉空慕周興禎符顯瑞徒萃
徽名若使掖阼同休隂教逺燮則馬鄧風流復存乎此
太祖創命宫禁貶約毁宋眀之紫極革前代之踰奢衣
不文繡色無紅采永巷貧空有同素室世祖嗣位運藉
休平夀昌前興鳯華晩構香栢文檉花梁繡柱雕金鏤
寳頗用房帷趙瑟吳趨承閑奏曲嵗費傍恩足使充牣
事由私蓄無損國儲髙宗挟數矯情外行儉陋内奉宫
業曽莫云改東昏喪道侈風大扇銷糜海内以贍浮飾
哲婦傾城同符殷夏嗚呼所以垂戒於方来也
贊曰宣武孝則識有先知髙昭誕武世載母儀裴穆儲
閫位亦從隳眀敬典册配在宗枝秋宫亦遽軒景前虧
文安廢主百憂已離中興秉制揖讓𢎞規
　
　
　
　
　
　
　
　
　
　
　南齊書卷二十
　南齊書卷二十考證
武穆裴皇后傳吳郡韓蘭英○汲古閣本蘭下旁注宋
　本作藺四字
后牀帷陳設故舊釵鑷十餘枚○汲古閣本牀下旁注
　宋本作宋四字
史臣論雕金鏤寳頗用房帷○頗用南監本作照燭
内奉宫業曽莫云改○内奉宫業南監本作奉己之制
　
　
　
　
　
　
　
　
　南齊書卷二十考證
欽定四庫全書
　南齊書卷二十一
　　梁　　　蕭　　　子　　　顯　　　撰
　列傳第二
　　文恵太子
文恵太子長懋字雲喬世祖長子也世祖年未弱冠而
生太子為太祖所愛姿容豐潤小字白澤宋元徽末隨
世祖在郢世祖還鎮盆城拒沈攸之使太子勞接將帥
親侍軍旅除祕書郎不拜授輔國將軍遷晉熙王撫軍
主簿事寧世祖遣太子還都太祖方創覇業心存嫡嗣
謂太子曰汝還吾事辦矣處之府東齋令通文武賓客
勅荀伯玉曰我出行日城中軍悉受長懋節度我雖不
行内外直防及諸門甲兵悉令長懋時時履行轉秘書
丞以與宣帝諱同不就改除中書郎遷黄門侍郎未拜
昇眀三年太祖將受禪世祖已還亰師以襄陽兵馬重
鎮不欲處他族出太子為持節都督雍梁二州郢州之
竟陵司州之隨郡軍事左中郎將寧蠻校尉雍州刺史
建元元年封南郡王邑二千户江左未有嫡皇孫封王
始自此也進號征虜將軍先是梁州刺史范栢年誘降
晉夀亡命李烏奴討平氐賊楊城蘇道熾等頗著威名
沈攸之事起栢年遣將隂廣宗領軍出魏興聲援亰師
而候望形勢事平朝廷遣王𤣥邈代之烏奴勸栢年據
漢中不受命栢年計未決𤣥邈已至栢年遲囘魏興不
肯下太子慮其為變乃遣說栢年許啓為府長史栢年
乃進襄陽因執誅之栢年梓潼人徙居華陽世為土豪
知名州里宋泰始中氐寇斷晉夀道栢年以倉部郎假
節領數百人慰勞通路自益州道報命除晉夀太守討
平氐賊遂為梁州栢年彊立善言事以應對為宋眀帝
所知既被誅巴西太守栁引稱啓太祖勅答曰栢年幸
可不爾為之恨恨時襄陽有盜發古塚者相傳云是楚
王塚大獲寳物玉屐玉屏風竹簡書青絲編簡廣數分
長二尺皮節如新盜以把火自照後人有得十餘簡以
示撫軍王僧䖍僧䖍云是科斗書考工記周官所闕文
也是時州遣按驗頗得遺物故有同異之論㑹北虜南
侵上慮當出樊沔二年徴為侍中中軍將軍置府鎮石
頭穆妃薨成服日車駕出臨喪朝議疑太子應出門迎
左僕射王儉曰尋禮記服問君所主夫人妻太子嫡婦
言國君為此三人為主喪也今鸞輿臨降自以主喪而
至雖因事撫慰義不在弔南郡以下不應出門奉迎但
尊極所臨禮有變革權去杖絰移立户外足表情敬無
煩止哭皇太子既一宫之主自應以車駕幸宫依常奉
候既當成服之日吉㓙不容相干宜以衰幘行事望拜
止哭率由舊章尊駕不以臨弔奉迎則惟常體求之情
禮如為可安解侍中上以太子哀疾不宜居石頭山障
移鎮西州四年遷使持節都督南徐兗二州諸軍事征
北將軍南徐州刺史世祖即位為皇太子初太祖好左
氏春秋太子承㫖諷誦以為口實既正位東儲善立名
尚禮接文士畜養武人皆親近左右布在省闥永眀三
年於崇正殿講孝經少傅王儉以擿句令太僕周顒撰
為義疏五年冬太子臨國學親臨䇿試諸生於坐問少
傳王儉曰曲禮云無不敬尋下之奉上可以盡禮上之
接下慈而非敬今總同敬名將不為昧儉曰鄭𤣥云禮
主於敬便當是尊卑所同太子曰若如來通則忠惠可
以一名孝慈不湏别稱儉曰尊卑號稱不可悉同愛敬
之名有時相次忠恵之異誠以聖㫖孝慈互舉竊有徴
據禮云不勝喪比於不慈不孝此則其義太子曰資敬
奉君資愛事親兼此二塗唯在一極今乃移敬接下豈
復在三之義儉曰資敬奉君必同至極移敬逮下不慢
而已太子曰敬名雖同深淺既異而文無差别彌復増
疑儉曰繁文不可備設略言深淺已見傳云不忘恭敬
民之主也書云奉先思孝接下思恭此又經典眀文互
相起發太子問金紫光禄大夫張緒緒曰愚謂恭敬是
立身之本尊卑所以並同太子曰敬雖立身之本要非
接下之稱尚書云惠鮮鰥寡何不言恭敬鰥寡邪緒曰
今别言之居然有恭恵之殊總開記首所以共同斯稱
竟陵王子良曰禮者敬而已矣自上及下愚謂非嫌太
子曰本不謂有嫌正欲使言與事符輕重有别耳臨川
王暎曰先舉必敬以眀大體尊卑事數備列後章亦當
不以總略而礙太子又以此義問諸學生謝幾卿等十
一人並以筆對太子問王儉曰周易乾卦本施天位而
說卦云帝出乎震震本非天義豈相當儉曰乾健震動
天以運動為徳故言帝出震太子曰天以運動為徳君
自體天居位震雷為象豈體天所出儉曰主器者莫若
長子故受之以震萬物出乎震故亦帝所與焉儉又諮
太子曰孝經仲尼居曽子侍夫孝理𢎞深大賢方盡其
致何故不授顔子而寄曽生太子曰曽生雖徳慙體二
而色養盡禮去物尚近接引非隔𢎞宣規教義在於此
儉曰接引非隔𢎞宣雖易去聖轉逺其事彌輕既云人
能𢎞道將恐人輕道廢太子曰理既有在不容以人廢
言而况中賢之才𢎞上聖之教寧有壅塞之嫌臨川王
暎諮曰孝為徳本常是所疑徳施萬善孝由天性自然
之理豈因積習太子曰不因積習而至所以可為徳本
暎曰率由斯至不俟眀徳大孝榮親衆徳光備以此而
言豈得為本太子曰孝有深淺徳有小大因其分而為
本何所稍疑太子以長年臨學亦前代未有也眀年上
將訊丹陽所領囚及南北二百里内獄詔曰獄訟之重
政化所先太子立年作貳宜時詳覽此訊事委以親決
太子乃於𤣥圃園宣猷堂録三署囚原宥各有差上晩
年好遊宴尚書曹事亦分送太子省視太子與竟陵王
子良俱好釋氏立六疾館以養窮民風韻甚和而性頗
奢麗宫内殿堂皆雕飾精綺過於上宫開拓𤣥圃園與
臺城北塹等其中樓觀塔宇多聚奇石妙極山水慮上
宫中望見乃傍列修竹内施髙鄣造游觀數百間施諸
機巧宜湏鄣蔽湏臾成立若應毁撤應手遷徙善製珍
玩之物織孔雀毛為裘光彩金翠過於雉頭矣以晉眀
帝為太子時立西池乃啓世祖引前例求東田起小苑
上許之永眀中二宫兵力全實太子使宫中將吏更番
役築宫城苑巷制度之盛觀者傾亰師上性雖嚴多布
耳目太子所為無敢啓者後上幸豫章王宅還過太子
東田見其彌亘華逺壯麗極目於是大怒收監作主帥
太子懼皆蔵匿之由是見責太子素多疾體又過壯常
在宫内簡於遨遊玩弄羽儀多所僣儗雖咫尺宫禁而
上終不知十年豫章王嶷薨太子見上友于既至造碑
文奏之未及鐫勒十一年春正月太子有疾上自臨視
有憂色疾篤上表曰臣地屬元良業微三善光道樹風
於焉盖闕晨宵忷懼有若臨淵攝生舛和構離痾疾大
漸惟㡬顧隂待謝守器難永視膳長違仰戀慈顔内懐
感哽竊惟死生定分理不足悲伏願割無已之悼損既
往之傷寳衛聖躬同休七百臣雖没九泉無所遺恨時
年三十六太子年始過立久在儲宫得參政事内外百
司咸謂旦暮繼體及薨朝野驚惋焉上幸東宫臨哭盡
哀詔斂以袞冕之服諡曰文恵葬崇安陵世祖履行東
宫見太子服翫過制大怒勅有司隨事毁除以東田殿
堂為崇虚館鬱林立追尊為文帝廟稱世宗初太子内
懐惡眀帝宻謂竟陵王子良曰我意色中殊不恱此人
當由其福徳薄所致子良便苦救解後眀帝立果大相
誅害
史臣曰上古之世父不哭子夀夭悠悠尚嗟恒事况夫
正體東儲方樹年徳重基累葉載茂皇家守器之君已
知耕稼雖温文具美交𢎞盛迹武運將終先期夙殞傳
之㓜少以速顛危推此而論亦有冥數矣
贊曰二象垂則三星麗天樹嫡惟長義匪求賢方為守
器植命不延
　
　
　
　
　南齊書卷二十一
　南齊書卷二十一考證
文惠太子傳我雖不行内外直防及諸門甲兵悉令長
　懋時時履行○汲古閣本長懋下旁注宋本無已上
　十六字
史臣論雖温文具美交𢎞盛迹○汲古閣本無雖字温
　文下旁注三字宋本闕
　
　
　
　
　
　
　
　
　
　南齊書卷二十一考證
欽定四庫全書
　南齊書卷二十二
　　梁　　　蕭　　　子　　　顯　　　撰
　列傳第三
　　豫章文獻王
豫章文獻王嶷字宣儼太祖第二子寛仁𢎞雅有大成
之量太祖特鍾愛焉起家為太學博士長城令入為尚
書左民郎錢唐令太祖破薛索兒改封西陽以先爵賜
為晉夀縣矦除通直散騎侍郎以偏憂去官桂陽之役
太祖出頓新亭壘板嶷為寧朔將軍領軍衛從休範率
士卒攻壘南嶷執白虎幡督戰屢摧却之事寧遷中書
郎尋為安逺護軍武陵内史時沈攸之責賧伐荆州界
内諸蠻遂反五溪禁斷魚鹽羣蠻怒酉溪蠻王田頭擬
殺攸之使攸之責賧千萬頭擬輸五百萬發氣死其弟
婁矦簒立頭擬子田都走入獠中於是蠻部大亂抄掠
平民至郡城下嶷遣隊主張莫兒率將吏擊破之田都
自獠中請立而婁矦懼亦歸附嶷誅婁矦於郡獄命田
都繼其父蠻衆乃安入為宋順帝車騎諮議參軍府掾
轉驃騎仍遷從事中郎詣司徒袁粲粲謂人曰後来佳
器也太祖在領軍府嶷居青溪宅蒼梧王夜中㣲行欲
掩襲宅内嶷令左右儛刀㦸於中庭蒼梧從墻間窺見
以為有備乃去太祖帶南兗州鎮軍府長史蕭順之在
鎮憂危既切期渡江北起兵嶷諫曰主上狂㓙人不自
保單行道路易以立功外州起兵鮮有克勝物情疑惑
必先人受禍今於此立計萬不可失蒼梧王殞太祖報
嶷曰大事已判汝眀可早入順帝即位轉侍中總宫内
直衛沈攸之之難太祖入朝堂嶷出鎮東府加冠軍將
軍袁粲舉兵夕丹陽丞王遜告變先至東府嶷遣帳内
軍主戴元孫二千人隨薛道淵等俱至石頭焚門之功
元孫預焉先是王藴薦部曲六十人助為城防實以為
内應也嶷知藴懐貳不給其仗散處外省及難作捜檢
皆已亡去遷中領軍加散騎常侍上流平後世祖自尋
陽還嶷出為使持節都督江州豫州之新蔡晉熙二郡
軍事左將軍江州刺史常侍如故給鼓吹一部以定䇿
功改封永安縣公千五百户仍徙都督荆湖雍益梁寧
南北秦八州諸軍事鎮西將軍荆州刺史持節常侍如
故時太祖輔政嶷務在省約停府州儀迎物初沈攸之
欲聚衆開民相告士庶坐執役者甚衆嶷至鎮一日遣
三千餘人見囚五嵗刑以下不連臺者皆原遣以市稅
重濫更定㮧格以稅還民禁諸市調及苖籍二千石官
長不得與人為市諸曹吏聽分畨假百姓甚悅禪讓之
間世祖欲速定大業嶷依違其事黙無所言建元元年
太祖即位赦詔未至嶷先下令蠲除國内昇眀二年以
前逋負遷侍中尚書令都督揚南徐二州諸軍事驃騎
大將軍開府儀同三司揚州刺史持節如故封豫章郡
王邑三千户僕射王儉牋曰舊楚蕭條仍嵗多故荒民
散亡實湏緝理公臨莅甫爾英風惟穆江漢来蘇八州
慕義自庾亮以来荆楚無復如此美政古人朞月有成
而公旬日致治豈不休哉㑹北虜動上思為經畧乃詔
曰西闗總司王畿誠為治要荆楚領馭遐逺任寄𢎞隆
自頃公私凋盡綏撫之宜尤重恒日復以為都督荆湘
雍益梁寧南北秦八州諸軍事南蠻校尉荆湘二州刺
史持節侍中將軍開府如故晉宋之際刺史多不領南
蠻别以重人居之至是有二府二州荆州資費嵗錢三
千萬布萬匹米六萬斛又以江湘二州米十萬斛給鎮
府湘州資費嵗七百萬布三千匹米五萬斛南蠻資費
嵗三百萬布萬匹綿千斤絹三百匹米千斛近代莫比
也尋給油絡侠望車二年春虜寇司豫二州嶷表遣南
蠻司馬崔慧景北討又分遣中兵參軍蕭恵朗援司州
屯西闗虜軍濟淮攻夀春分騎當出隨鄧衆以為憂嶷
曰虜入春夏非動衆時令豫司彊守遏其津要彼見堅
嚴自當潰散必不敢越二鎮而南也是時纂嚴嶷以荆
州隣接蠻蜑慮其生心令鎮内皆緩服既而虜竟不出
樊鄧於夀春敗走尋給班劍二十人其夏於南蠻園東
南開館立學上表言狀置生四十人取舊族父祖位正
佐臺郎年二十五以下十五以上補之置儒林參軍一
人文學祭酒一人勸學從事二人行釋莱禮以穀過賤
聽民以米當口錢優評斛一百義陽刧帥張羣亡命積
年鼓行為賊義陽武陵天門南平四郡界被其殘破沈
攸之連討不能禽乃首用之攸之起事羣從下郢於路
先叛結寨於三溪依據深險嶷遣中兵參軍虞欣祖為
義陽太守使降意誘納之厚為禮遺於坐斬首其黨數
百人皆散四郡獲安入為都督揚南徐二州諸軍事中
書監司空揚州刺史持節侍中如故加兵置佐以前軍
臨川王暎府文武配司空府嶷以將還都修治廨宇及
路陌東歸部曲不得齎府州物出城發江津士女觀送
數千人皆垂泣嶷發江陵感疾至亰師未瘳上深憂慮
為之大赦三年六月壬子赦令是也疾愈上幸東府設
金石樂敕得乗輿至宫六門太祖崩嶷哀號眼耳皆出
血世祖即位進位太尉置兵佐解侍中増班劔為三十
人建元中世祖以事失㫖太祖頗有代嫡之意而嶷事
世祖恭悌盡禮未嘗違忤顔色故世祖友愛亦深永眀
元年領太子太傅解中書監餘如故手啓上曰陛下以
叡孝纂業萬㝢惟新諸弟有序臣屢荷隆愛叨授台首
不敢固辭俛仰祗寵心魂如失負重量力古今同規臣
窮生如浮質操空素任居鼎右已移氣序自頃以来宿
疾稍纒心慮恍惚表於容狀視此根候常恐命不勝恩
加以星緯屢見災祥雖脩短有恒能不耿介比心欲從
俗啓解今職但厝辭為鄙或貽物誚所以息意緘嘿一
委時運而可復加寵榮增其顛墜且儲傅之重實非恒
選遂使太子見臣必束帶宫臣皆再拜二三之宜何以
當此陛下同生十餘今唯臣而已友于之愛豈當獨臣
鍾其隆遇别奉啓事仰祈恩照臣近亦侍言太子告意
子良具因王儉申啓未知粗上聞未福慶方隆國祚永
始若天假臣年得預人位唯當請降貂璫以飾微軀永
侍天顔以惟畢世此臣之願也服之不衷猶為身災况
寵爵乎殊榮厚恩必誓以命請上答曰事中恐不得從
所陳宋氏以来州郡秩俸及供給多隨土所出無有定
准嶷上表曰循革貴宜損益資用治在夙均政由一典
伏尋郡縣長尉俸禄之制雖有定科而其餘資給復由
風俗東北異源西南各緒習以為常因而弗變緩之則
莫非通規澄之則靡不入罪殊非約法眀章先令後刑
之謂也臣謂宜使所在各條公用公田秩石迎送舊典
之外守宰相承有何供調尚書精加洗覈務令優衷事
在可通隨宜開許損公侵民一皆止却眀立定格班下
四方永為恒制從之嶷不參朝務而言事宻謀多見信
納服闋加侍中二年詔曰漢之梁孝寵異列蕃晉之文
獻秩殊恒序况乃地侔前准勲兼往式雖天倫有本而
因事増情宜廣田邑用申恩禮増封為四千户宋元嘉
世諸王入齋閤得白服帬帽見人主唯出大極四廂乃
備朝服自比以來此事一斷上與嶷同生相友睦宫内
曲宴許依元嘉嶷固辭不奉敕唯車駕幸第乃白服烏
紗帽以侍宴焉啓自陳曰臣自還朝便省儀刀捉刀左
右十餘亦省唯郊外逺行或復暫有入殿亦省服身今
所牽仗二侠轂二白直共七八十人事無大小臣必欲
上啓伏度聖心脫未委曲或有言其多少不附事實仰
希即賜垂敕又啓揚州刺史舊有六白領合扇二白拂
臣脱以為疑不審此當云何行園苑中乗轝出籬門外
乗轝鳴角皆相仍如此非止於帶神州者未審此當云
何方有行来不可失衷上答曰儀刀捉刀不應省也侠
轂白直乃可共百四五十以還正是耳亦不曽聞人道
此吾自不使諸王無仗况復汝耶在私園苑中乗此非
疑郊外鳴角及合扇并拂先乃有不復施用此来甚久
凡在鎮自異還亰師先廣州乃立鼓吹交部遂有輦事
隨時而改亦復有可得依舊者汝若有疑可與王儉諸
人量衷但令人臣之儀無失便行也又啓曰臣拙知自
處闇於疑訪常見素姓扶詔或著布屩不意為異臣在
西朝拜王儀飾悉依宋武陵事例有二鄣扇仍此下都
脱不為疑小兒奴子並青布袴衫臣齋中亦有一人意
謂外庶所服不疑與羊車相類曲荷慈㫖今悉改易臣
昔在邊鎮不無羽衛自歸朝以来便相分遣侠轂白直
格置三百許人臣頃所引不過一百常謂亰師諸王不
煩牽仗若郊外逺行此所不論有仗者非臣一人所以
不容方幅啓省又因王儉備宣下情臣出入榮顯禮容
優泰第宇華曠事乖素約雖宋之遺製恩處有在猶深
非服之慙威衛之請仰希曲照上答曰傳詔臺家人耳
不足渉嫌鄣扇吾識及以来未見故有敕耳小児奴子
本非嫌也吾有所聞豈容不敕汝知令致物議耶吾已
有敕汝一人不省侠轂但牽之吾昨不通仗事儉已道
吾即令答不煩有此啓湏間言自更一二又啓曰違逺
侍宴將踰一紀憂苦間之始得開顔近頻侍座不勝悲
喜沾飲過量實欲仰示恩狎令自下知見以杜游塵陛
下留恩子弟此情何異外物政自彊生間節聲其厚薄
伏度或未上簡臣前在東田承恩過醉實思歎往秋之
謗故言啓至切亦令羣物聞之伏願已照此心前侍幸
順之宅臣依常乗車至仗後監伺不能示臣可否便互
競啓間云臣車逼突黄屋麾旄如欲相中推此用意亦
何容易仰賴慈眀即賜垂敕不爾臣終不知闇貽此累
比日禁斷整宻此自常理外聲乃云起臣在華林輒捉
御刀因此更嚴度情推理必不容爾為復上啓知耳但
風塵易至和㑹實難伏願猶憶臣石頭所啓無生閒縫
比閑侍無次畧附茹亮口宣臣由来華素已具上簡每
欲存衷意慮不周或有乖常且臣五十之年為翫㡬時
為此亦復不能以理内自制北第舊邸本自甚華臣改
脩正而已小小製置已自仰簡往嵗收合得少雜材并
䝉賜故板啓榮内許作小眠齋始欲成就皆補接為辨
無乖格製要是檉栢之華一時新淨東府又有齋亦為
華屋而臣頓有二處住止下情竊所未安訊訪東宫𤣥
圃乃有栢屋製甚古拙内中無此齋臣乃欲壊取以奉
太子非但失之於前且補接既多不可見移亦恐外物
或為異論不審可有垂許送東府齋理否臣公家住止
率爾可安臣之今啓實無意識亦無言者太子亦不知
臣有此屋政以東宫無而臣自處之體不宜爾爾所啓
䝉允臣便當敢成弟屋安之不疑陛下若不照體臣心
便當永廢不脩臣自謂今啓非但是自處宜然實為㣲
臣往事伏願必垂降許伏見以諸王舉貨屢降嚴㫖少
拙營生已應上簡府州郡邸舍非臣私有今巨細所資
皆是公潤臣私累不少未知將来罷州之後或當不能
不試學營覔以自贍連年惡疾餘顧影單囘無事畜聚
唯逐手為樂耳上答曰茹亮今啓汝所懐及見别紙汝
勞疾亦復那得不動何意為作煩長啓事凡諸普敕此
意可尋當不闗汝一人也宜有敕事吾亦必道頃見汝
自更委悉書不欲多及屋事慎勿彊厝此意白澤亦當
不解何意爾三年文恵太子講孝經畢嶷求解太傅不
許皇孫婚竟又陳解詔曰公惟徳惟行無所厝辭且魯
且衛其誰與二方式範當時流聲史籍豈容屢秉撝謙
以乖期寄嶷常慮盛滿又因宫宴求解揚州授竟陵王
子良上終不許曰畢汝一世無所多言世祖即位後頻
發詔拜陵不果行遣嶷拜陵還過延陵季子廟觀沸井
有水牛突部伍直兵執牛推問不許取絹一疋横繫牛
角放歸其家為治存寛厚故得朝野歡心四年唐㝢之
賊起啓上曰此段小寇出於兇愚天網宏罩理不足論
但聖眀御世幸可不爾比藉聲聽皆云有由而然豈得
不仰啓所懐少陳心欵山海崇深臣獲保安樂公私情
願於此可見齊有天下嵗月未久澤沾萬民其實未多
百姓恃險懐惡者衆陛下曲垂流愛每存優㫖但頃小
大士庶毎以小利奉公不顧所損者大撻籍檢工巧督
䘏簡小塘蔵丁匿口凡諸條制實長怨府此目前交利
非天下大計一室之中尚不可精㝢宙之内何可周視
公家何嘗不知民多欺巧古今政以不可細碎故不為
此實非乖理但識理者百不有一陛下弟児大臣猶不
皆能伏理况復天下悠悠萬品怨積聚黨兇迷相類止
於一處何足不除脱復多所便成紜紜久欲上啓閑侍
無因謹陳愚管伏願特留神思上答曰欺巧那可容宋
世混亂以為是不蚊蟻何足為憂已為義勇所破官軍
昨至今都應散滅吾政恨其不辨大耳亦何時無亡命
邪後乃詔聽復籍注五年進位大司馬八年給皁輪車
尋加中書監固讓嶷身長七尺八寸善持容範文物衛
從禮冠百僚每出入殿省皆瞻望嚴肅自以地位隆重
深懐退素北宅舊有園田之美乃盛脩理之七年啓求
還第上令世子子㢘代鎮東府上數幸嶷第宋長寧陵
𡑞道出第前路上曰我便是入他冢墓内尋人乃徙其
表闕騏驎於東崗上騏驎及闕形勢甚巧宋孝武於襄
陽致之後諸帝王陵皆模範而莫及也永眀末車駕數
游幸唯嶷陪從上出新林苑同輦夜歸至宫門嶷下輦
辭出上曰今夜行無使為尉司所呵也嶷對曰亰輦之
内皆屬臣州願陛下不垂過慮上大笑上謀北伐以虜
所獻氈車賜嶷每幸第清除不復屏人上敕外監曰我
往大司馬第是還家耳嶷妃庾氏常有疾瘳上幸後堂
設金石樂宫人畢至每臨幸輒極日盡歡嶷謂上曰古
来言願陛下夀偕南山或稱萬嵗此殆近貎言如臣所
懐實願陛下極夀百年亦足矣上曰百年復何可得止
得東西一百於事亦濟十年上封嶷諸子舊例千户嶷
欲五子俱封啓減人五百户其年疾篤表解職不許賜
錢百萬營功徳嶷又啓曰臣自嬰今患亟降天臨醫走
術官泉開蔵府慈寵優渥備極人臣生年疾廹遽隂無
㡬願陛下審賢與善極夀蒼昊彊徳納和為億兆御臣
命違昌數奄奪恩憐長辭眀世伏涕嗚咽薨年四十九
其日上再視疾至薨乃還宫詔曰嶷眀哲至親勲髙業
始徳懋王朝道光區縣奄至薨逝痛酷抽割不能自勝
奈何奈何今便臨哭九命之禮宜備其制斂以袞冕之
服温眀祕器命服一具衣一襲喪事一依漢東平王故
事大鴻臚持節䕶喪事大官朝夕送奠大司馬太傅二
府文武悉停過葬竟陵王子良啓上曰臣聞春秋所以
稱王母弟者以尊其所重故也是以禮秩殊品爵命崇
異在漢則梁王備出警入蹕之儀在晉則齊王具殊服
九命之贈江左以來尊親是闕故致袞章之典廢而不
傳實由人缺其位非禮虧省齊王故事與今不殊締構
王業功迹不異凡有變革隨時之宜者政緣恩情有輕
重徳義有厚薄若事籌前規禮無異則且梁齊闕令終
之美猶饗襃贈之榮况故大司馬仁和著於天性孝悌
終於立身節義表於勤王寛猛彰於御物奉上無艱劬
之貎接下無毁傷之容淡矣止於清貞無喜愠之色悠
然棲於静黙絶馳競之聲詩云靡不有初鮮克有終夫
終之者理實為難在於令行無廢斯徳東平樂於小善
河間悦於詩書勲績無聞艱危不渉尚致卓爾不羣英
聲萬代况今協贊皇基經綸霸始功業髙顯清譽逾彰
富貴隆重㢘潔彌峻等古形今孰類兹美臣愚忖度未
有斯例凡庶族同氣愛睦尚少豈有仰覩陛下垂友于
之性若此者乎共起布衣俱登天貴生平遊處何事不
同分甘均味何珍不等未嘗覩貎而天心不懽見形而
聖儀不悦爰及臨危捨命親瞻喘息萬分之際没在聖
目號哭動乎天地感慟驚乎鬼神乃至撤膳移寢坐泣
遷旦神儀損耗隔宿改容奉瞻聖顔誰不悲悚厯古所
未聞記籍所不載既有若斯之大徳實不可見典服之
贈不彰如其脱致虧忘追改為煩不令千載之下物有
遺恨其徳不具美者尚荷嘉隆之命况事光先烈者寧
可缺兹盛典臣恐有識之人容致其議且庶族近代桓
温庾亮之類亦降殊命伏度天心已當有在又詔曰寵
章所以表徳禮秩所以紀功慎終追逺前王之盛䇿累
行疇庸列代之通誥故使持節都督揚南徐二州諸軍
事大司馬領太子太傅揚州刺史新除中書監豫章王
嶷體道秉哲經仁緯義挺清譽於弱齡發韶風於早日
締綸霸業之初翼讚皇基之始孝睦著於鄉閭忠諒彰
乎邦邑及秉徳論道總牧神甸七教必荷六府咸理振
風潤雨無諐於時候䘏民拯物有篤於矜懐雍容廊廟
之華儀刑列郡之觀神凝自逺具瞻允集朕友于之深
情兼家國方授以神圖委諸廟勝緝頌九紘陪禪五岳
天不愸遺奄焉薨逝哀痛傷惜震慟乎厥心今先逺戒
期龜謀襲吉宜加茂典以協徽猷可贈假黄鉞都督中
外諸軍事丞相揚州牧綠綟綬具九服錫命之禮侍中
大司馬太傅王如故給九旒鸞輅黄屋左纛虎賁班劍
百人輼輬車前後部羽葆鼓吹𦵏送儀依東平王故事
嶷臨終召子子㢘子恪曰人生在世本自非常吾年已
老前路幾何居今之地非心期所及性不貪聚自㓜所
懐政以汝兄弟累多損吾暮志耳無吾後當共相勉厲
篤睦為先才有優劣位有通塞運有富貧此自然理無
足以相陵侮若天道有靈汝等各自脩立灼然之分無
失也勤學行守基業治閨庭尚閑素如此足無憂患聖
主儲皇及諸親賢亦當不以吾没易情也三日施靈唯
香火槃水盂飯酒脯檳榔而已朔望菜食一盤加以甘
菓此外悉省𦵏後除靈可施吾常所乗轝扇繖朔望時
節席地香火槃水酒脯盂飯檳榔便足雖才愧古人意
懐粗亦有在不以遺財為累主衣所餘小弟未婚諸妹
未嫁凡應此用本自茫然當稱力及時率有為辦事事
甚多不復甲乙棺器及墓中勿用餘物為後患也朝服
之外惟下鐵鐶刀一口作冢勿令深一一依格莫過度
也後堂樓可安佛供養外國二僧餘皆如舊與汝遊戲
後堂船乗吾所乗牛馬送二宫及司徒服飾衣裘悉為
功徳子㢘等號泣奉行世祖哀痛特至至冬乃舉樂宴
朝臣上歔欷流涕諸王邸不得起樓臨瞰宫掖上後登
景陽望見樓悲感乃敕毁之薨後第庫無見錢世祖敕
貨雜物服飾得數百萬起集善寺月給第見錢百萬至
上崩乃省嶷性汎愛不樂聞人過失左右有投書相告
置鞾中竟不視取火焚之齋庫失火燒荆州還資評直
三千餘萬主局各杖數十而已羣吏中南陽樂藹彭城
劉繪吳郡張稷最被親禮藹與竟陵王子良牋曰道徳
以可久傳聲風流以浸逺隳稱雖復青簡締芳未若玉
石之不朽飛翰圖藻豈伊雕篆之無沬丞相沖粹表於
天真淵照殆乎機象經邦緯民之範體國成務之規故
以業茂惟賢功髙則哲神輝𦕈邈叡算不追感纒奉車
恨百留滯下官夙禀名節恩義軫慕望𡑞結哀輙欲率
荆江湘三州僚吏建碑壟首庶徽猷有述茂則方存昔
子香淳徳留銘江介鉅平遺烈墮淚漢南况道尊前往
惠積聨綿者哉下官今便反假無由躬事刋斵湏至西
州鳩集所資託中書侍郎劉繪營辦藹又與右率沈約
書曰夫道宣餘烈竹帛有時先朽徳孚遺事金石更非
後亡丞相獨秀生民傍照日月標勝丘園素履穆於忠
義譽應華衮功迹著於弼諧無得而稱理絶照載若夫
日用閴寂雖無取於錙銖嵗功宏達諒有寄於衡石竊
承貴州士民或建碑表俾我荆南閲感無地且作紀江
漢道基分陕衣冠禮樂咸被後昆若其望碑盡禮我州
之舊俗傾壥罷肆鄙土之遺風庶㡬𢎞烈或不泯墜荆
江湘三州䇿名不少並欲各率毫釐少申景慕斯文之
託歴選惟疑必待文蔚辭宗徳僉茂履非髙眀而誰豈
能騁無愧之辭詶式瞻之望吾西州窮士一介寂寥恩
周榮譽澤遍衣食永惟道廕日月就逺緬尋遺烈觸目
崩心常謂福齊南山慶鍾仁夀吾儕小人貽塵帷盖豈
圖一旦遂投此請約荅曰丞相風道𢎞曠獨秀生民凝
猷盛烈方軌伊旦愸遺之感朝野同悲承當刋石紀功
傳華千載宜湏盛述實允来談郭有道漢末之匹夫非
蔡伯喈不足以偶三絶謝安石素族之台輔時無麗藻
迄乃有碑無文况文獻王冠冕彛倫儀形㝢内自非一
世辭宗難或與此約閭閈鄙人名不入第歘酬今㫖便
是以禮許人聞命慙顔已不覺汗之沾背也建武中第
二子子恪託約及太子詹事孔稚珪為文子㢘字景藹
初嶷養魚復侯子響為世子子㢘封永新侯千户子響
還本子㢘為世子除寧朔將軍淮陵太守太子中書舍
人前軍將軍善撫諸弟子十一年卒贈侍中諡哀世子
第三子子操泉陵侯王侯出身官無定准素姓三公長
子一人為員外郎建武中子操解褐為給事中自此齊
末皆以為例永泰元年南康侯子恪為呉郡太守避王
敬則難奔歸以子操為寧逺將軍吳郡太守永元中為
黄門郎義師圍城子操與弟宜陽侯子光卒於尚書都
座第四子子行洮陽侯早卒子元琳嗣今上受禪詔曰
褒隆往代義炳彛則朕當此樂推思𢎞前典豫章王元
琳故巴陵王昭秀胄子同齊氏宗國髙武嫡𦙍宜祚井
邑以傳世祀降新淦縣侯五百户
史臣曰楚元王髙祖亞弟無功漢世東平憲王辭位永
平未及光武之業梁孝惑於勝詭安平心隔晉運蕃輔
貴盛地實髙危持滿戒盈鮮能全徳豫章宰相之器誠
有天真因心無矯率由遠度故能光贊二祖内和九族
實同周氏之初周公以来則未知所匹也
贊曰堂堂烈考徳邁前蹤移忠以孝植友惟恭帝載初
造我王奮庸邦家有闕我王彌縫道深日用事緝民雍
愛傳餘祀聲流景鍾
　
　
　
　
　
　
　
　
　
　
　
　
　
　
　
　南齊書卷二十二
欽定四庫全書
　　南齊書卷二十三
　　　梁　　　蕭　　　子　　　　　顯　　　　撰
　列傳第四
　　褚淵(淵弟澄/徐嗣)　　　王儉
禇淵字彦囘河南陽翟人也祖秀之宋太常父湛之驃
騎將軍尚宋武帝女始安哀公主淵少有世譽復尚文
帝女南郡獻公主姑姪二世相繼拜駙馬都尉除著作
佐郎太子舍人太宰參軍太子洗馬祕書丞湛之卒淵
推財與弟唯取書數千卷襲爵都鄉侯歴中書郎司徒
右長史吏部郎宋眀帝即位加領太子屯騎校尉不受
遷侍中知東宫事轉吏部尚書尋領太子右衛率固辭
司徒建安王休仁南討義嘉賊屯鵲尾遣淵詣軍選將
帥以下勲階得自専決事平加驍騎將軍薛安都以徐
州叛虜頻寇淮泗遣淵慰勞北討衆軍淵還啓帝言盱
眙以西戎備單寡宜更配衣汝隂荆亭並已圍逼安豐
又已不守夀春衆力止足自保若使遊騎擾夀陽則江
外危廹歴陽𤓰歩鍾離義陽皆湏實力重戍選有幹用
者處之帝在藩與淵以風素相善及即位深相委寄事
皆見從改封雩都縣伯邑五百户轉侍中領右衛將軍
尋遷散騎常侍丹陽尹出為呉興太守常侍如故增秩
千石固辭增秩眀帝疾甚馳使召淵付以後事帝謀誅
建安王休仁淵固諫不納復為吏部尚書領常侍衛尉
如故不受乃授右僕射衛尉如故淵以母年髙羸疾晨
昏湏養固辭衛尉不許眀帝崩遺詔以為中書令䕶軍
將軍加散騎常侍與尚書令袁粲受顧命輔㓜主淵同
心共理庶事當奢侈之後務𢎞儉約百姓賴之接引賓
客未嘗驕倦王道隆阮佃夫用事姧賂公行淵不能禁
也遭庶母郭氏喪有至性數日中毁頓不可復識期年
不盥櫛惟哭泣處乃見其本質焉詔斷哭禁弔客𦵏畢
起為中軍將軍本官如故元徽二年桂陽王休範反淵
與衛將軍袁粲入衛宫省鎮集衆心淵初為丹陽與從
弟炤同載出道逢太祖淵舉手指太祖車謂炤曰此非
常人也出為呉興太祖餉物别淵又謂人曰此人材貎
非常將来不可測也及顧命之際引太祖豫焉太祖既
平桂陽遷中領軍領南兗州増户邑太祖固讓與淵及
衛軍袁粲書曰下官常人志不及逺隨運推斥妄踐非
涯才輕任重夙宵冰惕近值國危含氣同奮況在下官
寧吝身命履冒鋒炭報効恒理而襃嘉之典偏見甄沐
貴登端戎秩加爵土瞻言霄衢魂神震墜下官奉上以
誠率性無矯前後忝荷未嘗固讓至若今授特深恇廹
寔以衘恩先㫖義兼陵闕識蔽防萌宗戚構禍引誚歸
咎既已靦顔乃復乗災求幸藉亂取貴斯實國家之耻
非臣子所忍也且榮不可濫寵不可昧乞蠲中候請停
増邑庶保止足輸効淮湄如使伐匈奴凱歸反斾以此
受爵不復固辭矣淵粲答曰来告頴亮敬挹無已謙貶
居心深承非飾此誠此㫖久著言外况復造席舒衿迂
翰緒意推情顧已信足書紳但今之所宜商㩁必以輕
重相推世惟多難事屬雕弊四維恇擾邊氓未安國家
費廣府蔵湏備北狄侵邉憂虞交切㝢内含識尚為天
下危心相與共荷任寄若此當可稍脩㢘退不求之懐
抱實謂不可了其不可理無固執且勍寇窮㐫勢過原
燎釁逆倉卒終古未聞常時懼惑當慮先定結壘新亭
枕戈待敵斷決之䇿寔有由然鋒鏑初交元惡送首總
律制竒判於此舉裂邑萬户登爵槐鼎亦何足少酬勲
勞粗塞物聽今以近侍禁旅進昇中候乗平隨牒取此
非叨濟河昔所履牧鎮軍秩不逾本詳校階序愧在未
優就加沖損特虧朝制奉職數載同舟無㡬劉領軍峻
節霜眀臨危不顧音迹未晞奄成今古迷途失偶慟不
及悲戎謨内寄恒務倍急秉操辭榮將復誰委誠惟軍
柄所期自増茂圭社誓貫朝廷匹夫里語尚欲信厚君
令必行逡巡何路凡位居物首功在衆先進退之宜當
與衆共茍殉獨善何以處物受不自私彌見至公表裏
詳究無而後可想體殊常深思然納太祖乃受命其年
淵加尚書令侍中給班劒二十人固讓令三年進爵為
侯増邑千户服闋改授中書監侍中䕶軍如故給鼓吹
一部眀年淵後嫡母呉郡公主薨毁瘠如初葬畢詔攝
職固辭又以期祭禮及表解職並不許蒼梧酷暴稍甚
太祖與淵及袁粲言世事粲曰主上㓜年微過易改伊
霍之事非季代所行縱使功成亦終無全地淵黙然歸
心太祖及廢蒼梧羣公集議袁粲劉秉既不受任淵曰
非蕭公無以了此手取書授太祖太祖曰相與不肯我
安得辭事乃定順帝立改號衛將軍開府儀同三司侍
中如故甲仗五十人入殿沈攸之事起袁粲懐貳太祖
召淵謀議淵曰西夏舋難事必無成公當先備其内耳
太祖宻為其備事平進中書監司空本官如故齊臺建
淵白太祖引何曽自魏司徒為晉丞相求為齊官太祖
謙而不許建元元年進位司徒侍中中書監如故封南
康郡公邑三千户淵固讓司徒與僕射王儉書欲依蔡
謨事例儉以非所宜言勸淵受命淵終不就淵美儀貎
善容止俯仰進退咸有風則每朝㑹百僚逺國使莫不
延首目送之宋眀帝嘗歎曰褚淵能遲行緩歩便持此
得宰相矣尋加尚書令本官如故二年重申前命為司
徒又固讓是年虜動上欲發王公已下無官者為軍淵
諫以為無益實用空致擾動上乃止朝廷機事多與諮
謀每見從納禮遇甚重上大宴集酒後謂羣臣曰卿等
並宋時公卿亦當不言我應得天子王儉等未及答淵
斂板曰陛下不得言臣不早識龍顔上笑曰吾有愧文
叔知公為朱祐久矣淵渉獵談議善彈琵琶世祖在東
宫賜淵金鏤柄銀柱琵琶性和雅有氣度不妄舉動宅
嘗失火煙焰甚逼左右驚擾淵神色怡然索轝来徐去
輕薄子頗以名節譏之以淵眼多白精謂之白虹貫日
言為宋氏亡徴也太祖崩遺詔以淵為録尚書事江左
以来無單拜録者有司疑立優䇿尚書王儉議以為見
居本官别拜録推理應有䇿書而舊事不載中朝以来
三公王侯則優䇿並設官品第二䇿而不優優者襃美
䇿者兼眀委寄尚書職居天官政化之本尚書令品雖
第三拜必有䇿録尚書品秩不見而總任彌重前代多
與本官同拜故不别有䇿即事縁情不容均之凡僚宜
有䇿書用申隆寄既異王侯不假優文從之尋増淵班
劔為三十人五日一朝頃之寢疾上相星連有變淵憂
之表遜位又因王儉及侍中王晏口陳於世祖世祖不
許又啓曰臣顧惟凡薄福過災生未能以正情自安遠
慙彦輔既内懐耿介便覺晷刻難推叨職未久首嵗便
嬰疾篤爾来沈痼頻經危殆彌深憂震陛下曲存遲囘
或謂僉議同異此出於留慈毎過愛欲其榮臣年四十
有八叨忝若此以疾陳遜豈駭聽察總錄之任江左罕
授上隣亞台升降盖微今受祿弗辭退絀斯願於臣名
器非曰貶少萬物耳目皎然共見寧足仰延聖慮稍垂
矜惜臣若内飾㢘譽外循謙後此則憲書行劾刑綱是
肅臣赤誠不能行亦幽眀所不宥區區寸心歸啓以實
自吝寸隂寔願萬倍堯世昔王𢎞固請乃於司徒為衛
將軍宋氏行之不疑當時物無異議以臣方之曽何足
說伏願恢闡宏猷賜開亭造則臣死之日猶生之年乃
改授司空領驃騎將軍侍中錄尚書如故上遣侍中王
晏黄門郎王秀之問疾薨家無餘財負債至數十萬詔
曰司徒奄至薨逝痛怛慟懐比雖尫瘵便力出臨哭給
東園祕器朝服一具衣一襲錢二十萬布二百疋蠟二
百斤時司空掾屬以淵未拜疑應為吏敬不王儉議依
禮婦在塗聞夫家喪改服而入今掾屬雖未服勤而吏
節禀於天朝宜申禮敬司徒府史又以淵既解職而未
恭後授府猶應上服以不儉又議依中朝士孫徳祖從
樂陵遷為陳留未入境樂陵郡吏依見君之服陳留迎
吏依娶女有吉日齊衰弔司徒府宜依居官制服又詔
曰夫襃徳所以紀民慎終所以歸厚前王習祖盛典咸
必由之故侍中司徒録尚書事新除司徒領驃騎將軍
南康公淵履道秉哲鑒識𢎞曠爰初弱齡清風夙舉登
庸應務具瞻允集孝友著於家邦忠貞彰於亮采佐命
先朝經綸王化契濶屯夷綢繆終始總錄機衡四門惟
穆諒以同規往古式範来今謙光彌遠屢陳降挹權從
髙㫖用虧大猷將登上列永翼聲教天不愸遺奄焉薨
逝朕用震慟于厥心其贈公太宰侍中録尚書公如故
給節加羽葆鼓吹増班劍為六十人𦵏送之禮悉依宋
太保王𢎞故事諡曰文簡先是庶姓三公轜車未有定
格王儉議官品第一皆加幢絡自淵始也又詔淵妻宋
故巴西主埏隧蹔啓宜贈南康郡公夫人長子賁字蔚
先解褐祕書郎昇眀中為太祖太尉從事中郎司徒右
長史太傅户曹屬黄門郎領羽林監齊世子中庶子領
翊軍校尉建元初仍為宫官厯侍中淵薨服闋見世祖
賁流涕不自勝上甚嘉之以為侍中領歩兵校尉長史
左民尚書散騎常侍祕書監不拜六年上表稱疾讓封
與弟蓁世以為賁恨淵失節於宋室故不復仕永眀七
年卒詔賜錢三萬布五十疋
蓁字茂緒永眀中解褐為員外郎出為義興太守八年
改封巴東郡侯眀年表讓封還賁子霽詔許之建武末
為太子詹事度支尚書領軍将軍永元元年卒贈太常
諡穆淵弟澄
澄字彦道初湛之尚始安公主薨納側室郭氏生淵後
尚呉郡公主生澄淵事主孝謹主愛之湛之亡主表淵
為嫡澄尚宋文帝女廬江公主拜駙馬都尉厯官清顯
善醫術建元中為吳郡太守豫章王感疾太祖召澄為
治立愈尋遷左民尚書淵薨澄以錢萬一千就招提寺
贖太祖所賜淵白貂坐褥壊作裘及纓又贖淵介幘犀
導及淵常所乗黄牛永眀元年為御史中丞袁彖所奏
免官禁錮見原遷侍中領右軍將軍以勤謹見知其年
卒澄女為東昏皇后永元元年追贈金紫光禄大夫時
東陽徐嗣妙醫術有一傖父冷病積年重茵累褥牀下
設鑪火猶不差嗣為作治盛冬月令傖父髁身坐石上
以百瓶水從頭自灌初與數十瓶寒戰垂死其子弟相
守垂泣嗣令滿數得七八十瓶後舉體出氣如雲蒸嗣
令徹牀去被眀日立能起行云此大熱病也又春月出
南籬門戲聞笪屋中有呻吟聲嗣曰此病甚重更二日
不治必死乃徃視一姥稱舉體痛而處處有􁗌黑無數
嗣還煮升餘湯送令服之姥服竟痛愈甚跳投牀者無
數湏臾所􁗌處皆拔出長寸許乃以膏塗諸瘡口三日
而復云此名釘疽也事驗甚多過於澄矣
王儉字仲寳琅琊臨沂人也祖曇首宋右光禄父僧綽
金紫光禄大夫儉生而僧綽遇害為叔父僧䖍所養數
嵗襲爵豫章侯拜受茅土流涕嗚咽㓜有神彩専心篤
學手不釋卷丹陽尹袁粲聞其名言之於眀帝尚陽羨
公主拜駙馬都尉帝以儉嫡母武康公主同太初巫蠱
事不可以為婦姑欲開塜離𦵏儉因人自陳宻以死請
故事不行解褐祕書郎太子舍人超遷祕書丞上表求
校墳籍依七畧撰七志四十卷上表獻之表辭甚典又
撰定元徽四部書目母憂服闋為司徒右長史晉令公
府長史著朝服宋大眀以来著朱衣儉上言宜復舊時
議不許蒼梧暴虐儉憂懼告袁粲求出引晉新安主壻
王獻之為呉興例補義興太守還為黄門郎轉吏部郎
昇眀二年遷長史兼侍中以父終此職固讓儉察太祖
䧺異先於領府衣裾太祖為太尉引為右長史恩禮隆
宻専見任用轉左長史及太傅之授儉所唱也少有宰
相之志物議咸相推許時大典將行儉為佐命禮儀詔
䇿皆出於儉褚淵惟為禪詔文使儉參治之齊臺建遷
右僕射領吏部時年二十八太祖從容謂儉曰我今日
以青溪為鴻溝對曰天應民順庶無楚漢之事建元元
年改封南昌縣公食邑二千户眀年轉左僕射領選如
故上壊宋眀帝紫極殿以材柱起宣陽門儉與褚淵及
叔父僧䖍連名上表諫曰臣聞徳者身之基儉者徳之
輿春臺將立晉卿秉議北宫肇構漢臣盡規彼二君者
或列國常侯或守文中主尚使諫諍在義即悅况陛下
聖哲應期臣等職司隆重敢藉前誥竊乃有心陛下登
庸宰物節省之教既昭龍袞琁極簡約之訓彌逺乾華
外構采椽不斵紫極故材為宣陽門臣等未譬也夫移
心疾於股肱非良醫之美畏影迹而馳騖豈靜處之方
且又三農在日千畛咸事輟望嵗之勤興土木之役非
所以宣昭大猷光示遐邇若以門居宫南重陽所屬年
月稍久漸就淪胥自可隨宜脩理而合度改作之煩於
是乎息所啓謬合請付外施行上手詔酬納宋世外六
門設竹籬是年初有發白虎樽者言白門三重門竹籬
穿不完上感其言改立都墻儉又諫上答曰吾欲令後
世無以加也朝廷初基制度草創儉識舊事問無不答
上歎曰詩云維嶽降神生甫及申今亦天為我生儉也
其年儉固請解選表曰臣逺尋終古近察身事邀恩幸
藉未見其倫何者子房之遇漢后公達之逢魏君史籍
以為美談君子稱其髙義二臣才堪王佐理非曲私兩
主専仗威武有傷寛裕豈與庸流之人憑含𢎞之澤者
同年而語哉預在有心胡寧無感如使傾宗殞元有益
塵露猶當畢志驅馳仰詶萬一豈容稍在形飾以狥常
事九流任要風猷所先玉石朱素由斯而定臣亦不謂
文案之間都無微解至於品裁臧否特所未閑雖存自
朂識不副意兼竊而任彼此俱壅専情本官庶㡬髣髴
且前代掌選未必具在代来何為於今非臣不可傾心
奉國匪復退讓之與預同休戚寧俟位任為親陛下若
不以此理賜期豈仰望於殊眷頻冒嚴威分甘尤戾見
許加侍中固讓復散騎常侍上曲宴羣臣數人各使効
伎藝褚淵彈琵琶王僧䖍彈琴沈文季歌子夜張敬児
舞王敬則拍張儉曰臣無所解唯知誦書因跪上前誦
相如封禪書上笑曰此盛徳之事吾何以堪之後上使
陸澄誦孝經自仲尼居而起儉曰澄所謂博而寡要臣
請誦之乃誦君子之事上章上曰善張子布更覺非奇
也尋以本官領太子詹事加兵二百人上崩遺詔以儉
為侍中尚書左鎮軍將軍世祖即位給班劔二十人永
眀元年進號衛軍將軍參掌選事二年領國子祭酒丹
陽尹本官如故給鼓吹一部三年領國子祭酒叔父僧
䖍亡儉表解職不許又領太子少傅本州中正解丹陽
尹舊太子敬二傅同至是朝議接少傅以賓友之禮是
嵗省總眀觀於儉宅開學士館悉以四部書充儉家又
詔儉以家為府四年以本官領吏部儉長禮學諳究朝
儀每博議證引先儒罕有其例八座丞郎無能異者令
史諮事賓客滿席儉應接銓序傍無留滯十日一還學
監試諸生巾卷在庭劔衛令史儀容甚盛作解散髻斜
揷幘簮朝野慕之相與放效儉常謂人曰江左風流宰
相唯有謝安盖自比也世祖深委仗之士流選用奏無
不可五年即本號開府儀同三司固讓六年重申前命
先是詔儉三日一還朝尚書令史出外諮事上以往来
煩數復詔儉還尚書下省月聽十日出外儉啓求解選
不許七年乃上表曰臣比年辭選具簡天朝款言彰於
侍接丹誠布於朝野物議不以為非聖心未垂矜納臣
聞知慧不如眀時求之微躬實允斯義妄庸之人沈浮
無取命偶休泰遂踐康衢秋葉辭條不假風飇之力太
陽躋景無俟螢爝之暉晦往眀来五徳遞運聖不獨治
八元亮采臣逢其時而叨其位常總端右亟管銓衡事
渉兩朝嵗綿一紀盛年已老孫孺巾冠人物徂遷逝者
將半三考無聞九流寂寞能官之詠輟響於當時大車
之刺方興於来日若夫珥貂衣袞之貴四輔六教之華
誠知匪服職務差簡端揆雖重猶可勉勵至於品藻之
任尤懼其阻夙宵罄竭屢試無庸嵗月之久近世罕比
非惟悔吝在身故乃惟塵及國方今多士盈朝羣才競
爽選衆而授古亦何人冒陳微翰必希天照至敬無文
不敢煩黷見許改領中書監參掌選事其年疾上親臨
視薨年三十八吏部尚書王晏啓及儉喪上答曰儉年
徳富盛志用方隆豈意暴疾不展救䕶便為異世奄忽
如此痛酷彌深其契闊艱運義重常懐言尋悲切不能
自勝痛矣奈何往矣奈何詔衛軍文武及臺所兵仗可
悉停待𦵏又詔曰慎終追逺列代通規襃徳紀勳彌峻
恒䇿故侍中中書令太子少傅領國子祭酒衛軍将軍
開府儀同三司南昌公儉體道秉哲風宇淵曠肇自弱
齡清猷自逺登朝應務民望斯屬草昧皇基協隆鼎祚
宏謨盛烈載銘彜篆及贊朕躬徽績光茂忠圖令範造
次必彰四門允穆百揆時序宗臣之重情寄兼常方正
位論道永釐袞職弼兹景化以贊隆平天不愸遺奄焉
薨逝朕用震于厥心可追贈太尉侍中中書監公如故
給節加羽葆鼓吹増班劔為六十人𦵏禮依故太宰文
簡公褚淵故事冡墓材官營辦諡文憲公儉寡嗜慾惟
以經國為務車服塵素家無遺財手筆典裁為當時所
重少撰古今喪服集記并文集並行於世今上受禪下
詔為儉立碑降爵為侯千户儉弟遜昇眀中為丹陽丞
告劉秉事不䝉封賞建元初為晉陵太守有怨言儉慮
為禍因褚淵啓聞中丞陸澄依事舉奏詔曰儉門世載
徳竭誠佐命特降刑書宥遜以逺徙永嘉郡道伏誅
史臣曰褚淵袁粲俱受宋眀帝顧託粲既死節於宋氏
而淵逢興運世之非責淵者衆矣臣請論之夫湯武之
迹異乎堯舜伊吕之心亦非稷契降此風規未足為證
也自金張世族袁楊鼎貴委質服義皆由漢氏膏腴見
重事起於斯魏氏君臨年祚短促服褐前代宦成後朝
晉氏登庸與之從事名雖魏臣實為晉有故主位雖改
臣任如初自是世禄之盛習為舊準羽儀所隆人懐羨
慕君臣之節徒致虚名貴仕素資皆由門慶平流進取
坐至公卿則知殉國之感無因保家之念宜切市朝亟
革寵貴方来陵闕雖殊顧眄如一中行智伯未有異遇
褚淵當泰始初運清塗已顯數年之間不患無位既以
民望而見引亦隨民望而去之夫爵禄既輕有國常選
恩非已獨責人以死斯故人主之所同謬世情之過差
也
贊曰猗歟褚公徳素内充民譽不爽家稱克隆從容佐
世貽議匪躬文憲濟濟輔相之體稱述覇王綱維典禮
期寄兩朝綢繆宫陛
　南齊書卷二十三
　南齊書卷二十三考證
褚淵傳帝在藩與淵以風素相善○風汲古閣本作夙
出為吳興太守○(臣祖庚/)按通鑑作呉郡注云吳郡近
　畿大郡也呉興次郡也淵以大尚書出守當得大郡
　吳郡為是據此則傳云吳興誤矣
新除司徒領驃騎將軍南康公淵○諸本同(臣承蒼/)按
　褚淵新除之官乃司空非司徒也諸本並誤
王儉傳遷長史兼侍中○監本脱史字從南史增入
　
　
　
　
　
　
　
　南齊書卷二十三考證
欽定四庫全書
　南齊書卷二十四
　　梁　　　蕭　　　子　　　顯　　　撰
　列傳第五
　　栁世隆　張瓌
栁世隆字彦緒河東解人也祖憑馮翊太守父叔宗早
卒世隆少有風器伯父元景宋大眀中為尚書令獨賞
愛之異於諸子言於孝武帝得召見帝曰三公一人是
將来事也海陵王休茂為雍州辟世隆為迎主簿除西
陽王撫軍法曹行叅軍出為虎威將軍上庸太守帝謂
元景曰卿昔以虎威之號為隨郡今復以授世隆使卿
門世不絶公也元景為景和所殺世隆以在逺得免泰
始初諸州反叛世隆以門禍獲申事由眀帝乃據郡起
兵遣使應朝廷𢎞農人劉僧驎亦聚衆應之收合萬人
奄至襄陽萬山為孔道存所破衆皆奔散僅以身免逃
蔵民間事平乃出還為尚書儀曹郎眀帝嘉其義心發
詔擢為太子洗馬出為寧逺將軍巴西梓潼太守還為
越騎校尉轉建平王鎮北諮議叅軍領南泰山太守轉
司馬東海太守入為通直散騎常侍尋為晉熙王安西
司馬加寧朔將軍時世祖為長史與世隆相遇甚懽太
祖之謀渡廣陵也令世祖率衆下同㑹京邑世隆與長
流蕭景先等戒嚴待期事不行是時朝廷疑憚沈攸之
宻為之防府州器械皆有素蓄世祖將下都劉懐珍白
太祖曰夏口是兵衝要地宜得其人太祖納之與世祖
書曰汝既入朝當湏文武兼資人與汝意合者委以後
事世隆其人也世祖舉世隆自代轉為武陵王前軍長
史江夏内史行郢州事昇眀元年冬攸之反遣輔國將
軍中兵參軍孫司寧朔將軍中兵參軍武寳龍驤將軍
騎兵參軍朱君拔寧朔將軍沈恵真龍驤将軍騎兵參
軍王道起三萬人為前驅又遣司馬冠軍劉攘兵領寧
朔將軍外兵參軍公孫方平龍驤将軍騎兵參軍朱靈
真沈僧敬龍驤将軍髙茂二萬人次之又遣輔國將軍
王靈秀丁珍東寧朔将軍中兵參軍王彌之寧朔将軍
外兵參軍楊景穆二千匹騎分兵出夏口據魯山攸之
乗輕舸從數百人先大軍下住白螺洲坐胡床以望其
軍有自驕色既至郢以郢城弱小不足攻遣人告世隆
曰被太后令當蹔還都卿既相與奉國想得此意世隆
使人答曰東下之師久承聲問郢城小鎮自守而已攸
之將去世隆遣軍於西渚挑戰攸之果怒令諸軍登岸
燒郭邑築長圍攻道顧謂人曰以此攻城何城不剋晝
夜攻戰世隆隨宜拒應衆皆披却世祖初下與世隆别
曰攸之一旦為變焚夏口舟艦沿流而東則坐守空城
不可制也雖留攻城不可卒拔卿為其内我為其外乃
無憂耳至是世祖遣軍主桓敬陳𦙍叔茍元賓等八軍
據西塞令堅壁以待賊疲慮世隆危急遣腹心胡元直
潛使入郢城通援軍消息内外並喜尚書符曰沈攸之
出自壠畝寂寥累世故司空沈公以從父宗廕愛之若
子羽翼吹嘘得昇官次景和昏悖猜畏柱臣而攸之㐫
忍趣利樂禍請衘詔㫖躬行反噬又攸之與譚金童泰
壹等暴寵狂朝並為心膂同功共體世號三侯當時親
昵情過管鮑仰遭革運㓙黨懼戮攸之反善圖全用得
自免既殺從父又虐良朋雖吕布販君酈寄賣友方之
斯人未足為酷泰始開闢網漏吞舟畧其㓙險取其搏
噬故階亂獲全因禍興福攸之禀性空淺躁而無謀濃
湖土崩本非已力彭城下邳望旗宵遁再棄王師久應
肆法值先帝宥其囘溪之耻冀有封崤之㨗故得幸㑹
推遷頻煩顯授内端戎禁外綏萬里聖去鼎湖逺頒顧
命託寄崇深義感金石而攸之始奉國諱喜形于顔普
天同哀己以為慶累登蕃岳自郢遷荆晉熙王以皇弟
代鎮地尊望重攸之斷割候迎肆意陵畧料擇士馬簡
算器械權撥精銳並取自隨郢城所留十不遺一専恣
鹵奪罔顧國典踐荆已来恒用姦數既懐異志興造無
端乃蹙廹羣蠻騷擾山谷揚聲討伐盡户發丁蟻聚郭
邑伺國衰盛從来積年求不解甲遂四野百縣路無男
人耕田載租皆驅女弱自古酷虐未聞於此昔嵗桂陽
内奰宗廟阽危攸之任官上流兵彊地廣勤王之舉寔
宜悉行裁遣羸弱不滿三千至郢州禀受節度欲令判
否之日委罪晉熙招誘劔客覊絆行侣竄叛入境輙加
擁䕶逋亡出界必遣窮追視吏若讎遇民如草峻太半
之賦暴參夷之刑鞭箠國士全用虜法一人逃亡闔宗
捕逮皇朝赦令初不遵奉曠蕩之澤長隔彼州人懐怨
望十室而九今乃舉兵内侮姦囘外熾斯實惡熟罪成
之辰決癰潰疽之日幕府過荷朝寄義百常憤董御元
戎龔行天罰今遣新除使持節郢州司州之義陽諸軍
事平西將軍郢州刺史聞喜縣開國侯黄囘員外散騎
常侍輔國將軍驍騎將軍重安縣開國子軍主王敬則
屯騎校尉長夀縣開國男軍主王宜與屯騎校尉陳承
叔右軍將軍葛陽縣開國男彭文之驃騎行參軍振武
將軍邵宰精甲二萬衝其首斾又遣散騎常侍游擊將
軍臨湘縣開國男吕安國持節寧朔将軍越州刺史孫
曇瓘屯騎校尉寧朔將軍崔慧景寧朔將軍左軍将軍
新亭侯任候伯龍驤將軍虎賁中郎將尹畧屯騎尉南
城令曹虎頭輔國將軍驍騎將軍蕭鸞新除寧朔将軍
游擊將軍下邳縣開國子垣崇祖等舳艫二萬駱驛繼
邁又遣屯騎校尉茍元賓撫軍參軍郭文考撫軍中兵
參軍程隐儁奉朝請諸襲光等輕艓一萬截其津要驍
騎將軍周盤龍後將軍成買輔國將軍王勅勤屯騎校
尉王洪範等䥫騎五千歩道繼進先據陸路斷其走伏
持節督雍梁二州郢州之竟陵司州之隨郡諸軍事征
虜將軍寧蠻校尉雍州刺史襄陽縣開國侯新除鎮軍
將軍張敬兒志節慷慨卷甲樊鄧水歩俱馳破其巢窟
持節督司州諸軍事征虜將軍司州刺史領義陽太守
范陽縣侯姚道和義烈梗槩投袂方隅風馳電掩襲其
輜重萬里建於四方飛斾莫不總率衆師雲翔雷動人
神同憤逺邇并心今皇上聖眀將相仁愛約法三章寛
刑緩賦年登嵗阜家給人足上有恵民之澤下無樂亂
之心攸之不識天時妄圖大逆舉無名之師驅讎怨之
衆是以朝野審其易取含識判其成禽彼土士民罹毒
日久今復相逼廹投赴鋒刄交戰之日蘭艾難分去就
在機望思先曉無使一人迷疑而九族就禍也𢎞宥之
典有如皎日郢城既不可攻而平西將軍黄囘軍至西
陽乗三層艦作羌胡伎泝流而進攸之素失人情本逼
以威力初發江陵已有叛者至是稍多攸之日夕乗馬
歴營撫慰而去者不息攸之大怒召諸軍主曰我被太
后令建義下都大事若剋白紗帽共著耳如其不振朝
廷自誅我百口不闗餘人比軍人叛散皆卿等不以為
意我亦不能問叛身自今軍中有叛者軍主任其罪於
是一人叛遣十人追並去不反莫敢發覺咸有異計劉
攘兵射書與世隆請降世隆開門納之攘兵燒營而去
火起乃覺攸之怒銜鬚咀之收攘兵兄子天賜女壻張
平慮斬之軍旅大散攸之渡魯山岸猶有數十匹騎自
隨宣令軍中曰荆州城中大有錢可相與還取以為資
糧郢城未有追軍而散軍畏蠻抄更相聚結可二萬人
隨攸之將至江陵乃散世隆乃遣軍副劉僧驎縁道追之
攸之已死徴為侍中仍遷尚書右僕射封貞陽縣矦邑
二千户出為左將軍吳郡太守加秩中二千石丁母憂
太祖踐阼起為使持節都督南豫司二州諸軍事平南
將軍南豫州刺史進爵為公上手詔與司徒褚淵曰向
見世隆毁瘠過甚殆欲不可復識非直使人惻然實亦
世珍國寳也淵答曰世隆至性純深哀過乎禮事陛下
在危盡忠喪親居憂杖而後起立人之本二理同極加
榮増寵足以厲俗敦風建元二年進號安南將軍是時
虜寇夀陽上敕世隆曰歴陽城大恐不可卒治正宜斷
隔之深為保固處分百姓若不将家守城單身亦難可
委信也尋又敕曰吾更歴陽外城若有賊至即勒百姓
守之故應勝割棄也垣崇祖既破虜上欲罷併二豫敕
世隆曰比思江西蕭索二豫兩辦為難議者多云省一
足一於事為便吾謂非乃乖謬卿以為云何可具以聞
尋授後將軍尚書右僕射不拜世隆性愛渉獵啟太祖
借祕閣書上給二千卷三年出為使持節督南兗兗徐
青冀五州軍事安北將軍南兗州刺史江北畏虜寇搔
動不安上敕世隆曰比有北信賊猶治兵在彭城年已
垂盡或當未必送死然犲狼不可以理推為備或不可
懈彼郭既無闗要用宜開除使去金城三十丈政佳耳
發民治之無嫌若作三千人食者已有㡬米可指牒付
信還民間若有丁多而細口少者悉令戍非疑也又敕
曰昨夜得北使啓鍾離間賊已渡淮既審送死便當制
加剿撲卿好參候之有急令諸小戍還鎮不可賊至不
覺也賊既過淮不容邇退散要應有處送死者定攻夀
陽吾當遣援軍也又遣軍助世隆并給軍糧虜退上欲
土斷江北又敕世隆曰吕安國近在西土斷郢司二境
上雜民大佳民始無驚恐近又令垣豫州斷其州内商
得崇祖啟事已行竟近無云云殊稱前代舊意卿視兖
部中可行此事不若無所擾春便就手也其見親委如
此世祖即位加散騎常侍世隆善卜别龜甲價至一萬
永眀建號世隆題州齋壁曰永眀十一年謂典籖李黨
曰我不見也入為侍中䕶軍將軍遷尚書右僕射領太
子右率雍州大中正不拜改授散騎常侍尚書左僕射
中正如故湘州蠻動遣世隆以本官總督伐蠻衆軍仍
為使持節都督湘州諸軍事鎮南將軍湘州刺史常侍
如故世隆至鎮以方畧討平之在州立邸治生為中丞
庾杲之所奏詔原不問復入為尚書左僕射領衛尉不
拜仍轉尚書令世隆少立功名晚専以談義自業善彈
琴世稱栁公雙璅為士品第一常自云馬矟第一清談
第二彈琴第三在朝不干世務垂簾鼓琴風韻清逺甚
獲世譽以疾遜位改授侍中衛將軍不拜轉左光祿大
夫侍中如故九年卒時年五十詔給東園祕器朝服一
具衣一襲錢一十萬布三百匹蠟三百斤又詔曰故侍
中左光祿大夫貞陽公世隆秉徳居業才兼經緯少播
清徽長𢎞美譽入參内禁出贊西牧専寄郢郊剋挫巨
猾超越前勲功著一代及總任方州民頌寛徳翼教崇
闥朝稱元正忠謨嘉猷簡于朕心雅志素履邈不可踰
將登鉉味用變鴻化奄至薨殞震慟良深贈司空班劒
三十人鼓吹一部侍中如故諡曰忠武上又敕吏部尚
書王晏曰世隆雖抱疾積嵗志氣未衰冀醫藥有効痊
差可期不謂一旦便為異世痛怛之深此何可言其昔
在郢誠心夙悃全保一蕃勲業克著尋准契濶増泣悲
咽卿同在情亦當無已已耶世隆曉數術於倪塘創墓
與賓客踐履十往五往常坐一處及卒墓正取其坐處
焉著龜經祕要二卷行於世長子悦早卒
張瓌字祖逸吳郡吳人也祖裕宋金紫光禄大夫父永
右光禄大夫曉音律宋孝武問永以太極殿前鍾聲嘶
永荅鍾有銅滓乃扣鍾求其處鑿而去之聲遂清越瓌
解褐江夏王太尉行參軍署外兵隨府轉為太傅五官
為義恭所遇遷太子舍人中書郎驃騎從事中郎司徒
右長史初永拒桂陽賊於白下潰散阮佃夫等欲加罪
太祖固申眀之瓌由此感恩自結轉通直散騎常侍驍
騎将軍遭父喪還吳持服昇眀元年劉秉有異圖弟遐
為吳郡潛相影響因沈攸之事起聚衆三千人治攻具
太祖宻遣殿中將軍卞白龍令瓌取遐諸張世有豪氣
瓌宅中常有父時舊部曲數百遐召瓌瓌偽受㫖與叔
恕領兵十八人入郡與防郡隊主彊弩將軍郭羅雲進
中齋取遐遐踰窻而走瓌部曲顧憲子手斬之郡内莫
敢動者獻㨗太祖以告領軍張沖沖曰瓌以百口一擲
出手得盧矣即授輔國將軍吳郡太守封瓌義成縣侯
邑千户太祖故以嘉名錫之除冠軍將軍東海東莞二
郡太守不拜建元元年増邑為二百户尋改封平都遷
侍中加領歩兵校尉二年遷都官尚書領校尉如故出
為征虜將軍吳興太守三年烏程令顧昌𤣥有罪瓌坐
不糾免官眀年為度支尚書世祖即位為冠軍將軍鄱
陽王北中郎長史襄陽相行雍州府州事隨府轉征虜
長史四年仍為持節督雍梁南北秦四州郢州之竟陵
司州之隨郡軍事輔國將軍雍州刺史尋領寧蠻校尉
還為左民尚書領右軍將軍遷冠軍將軍大司馬長史
十年轉太常自陳衰疾願從閑養眀年轉散騎常侍光
祿大夫頃之上欲復用瓌乃以為後將軍南東海太守
秩中二千石行南徐州府州事又行河東王國事到官
復稱疾還為散騎常侍光禄大夫鬱林即位加金章紫
綬隆昌元年給親信二十人鬱林廢朝臣到宫門參承
髙宗瓌託脚疾不至海陵立加右將軍髙宗疑外藩起
兵以瓌鎮石頭督衆軍事瓌見朝廷多難遂恒卧疾建
武元年轉給事中光禄大夫親信如故月加給錢二萬
二年虜盛詔瓌以本官假節督廣陵諸軍事行南兗州
事虜退乃還瓌居室豪富伎妾盈房有子十餘人常云
其中要應有好者建武末屢啟髙宗還吳見許優游自
樂或有譏瓌衰暮畜伎瓌曰我少好音律老而方解平
生嗜欲無復一存惟未能遣此處耳髙宗疾甚防疑大
司馬王敬則以瓌素著幹畧授平東將軍吳郡太守以
為之備及敬則反瓌遣將吏三千人迎拒於松江聞敬
則軍鼓聲一時散走瓌棄郡逃民間事平瓌復還郡為
有司所奏免官削爵永元初為光禄大夫尋加前將軍
金章紫綬三年義師下東昏假瓌節戍石頭義師至新
亭瓌棄城走還宫梁初復為光禄天監四年卒
史臣曰文以附衆武以立威元帥之才稱為國輔沈攸
之十年治兵白首舉事荆楚上流方江東下斯驅除之
巨難帝王之大敵栁世隆勢居中夏年淺位輕首抗全
師孤城挑攻臨埤授䇿曽無汗馬勍寇乖沮力屈於髙
墉亂轍爭先降奔郢路陸遜之破𤣥徳不是過也及世
道清寧出牧内佐體之以風素居之以雅徳固興家之
盛美也
贊曰忠武匡贊實號兼資廟堂析理髙壘搴旗游藝善
術安絃拂龜義成祚土功立帝基
　
　南齊書卷二十四
　南齊書卷二十四考證
栁世隆傳帝曰三公一人是將来事也○(臣祖庚/)按南
　史云帝謂元景曰此児將来復是三公一人盖言世
　隆將来是三公中一人也若如傳言似未明晰當南
　史為優
及卒墓正取其坐處焉○(臣祖庚/)按南史云墓工圖墓
　正取其坐處焉文義較眀此省墓工圖三字未合
　
　
　
　
　
　
　
　
　南齊書卷二十四考證
欽定四庫全書
　南齊書卷二十五
　　梁　　　蕭　　　子　　　顯　　　撰
　列傳第六
　　垣崇祖　張敬兒
垣崇祖字敬逺下邳人也族姓豪彊石虎世自畧陽徙
之於鄴曾祖敞為慕容德偽吏部尚書祖苖宋武征廣
固率部曲歸降仍家下邳官至龍驤將軍汝南新蔡太
守父詢之積射將軍宋孝武世死事贈冀州刺史崇祖
年十四有幹畧伯父豫州刺史䕶之謂門宗曰此兒必
大成吾門汝等不及也刺史劉道隆辟為主簿厚遇之
除新安王國上将軍景和世道隆求出為梁州啟轉崇
祖為義陽王征北行叅軍與道隆同行使還下邳召募
眀帝立道隆被誅薛安都反眀帝遣張永沈攸之北討
安都使將裴祖隆李世雄據下邳祖隆引崇祖共拒戰
㑹青州援軍主劉彌之背逆歸降祖隆士衆沮敗崇祖
與親近數十人夜救祖隆與俱走還彭城虜既陷徐州
崇祖仍為虜將游兵琅邪間不復歸虜不能制密遣人
於彭城迎母欲南奔事覺虜執其母為質崇祖妹夫皇
甫肅兄婦薛安都之女故虜信之肅仍將家屬及崇祖
母奔朐山崇祖因將部曲據之遣使歸命太祖在淮隂
板為朐山戍主送其母還亰師眀帝納之朐山邊海孤
險人情未安崇祖常浮舟舸於水側有急得以入海軍
將得罪亾叛具以告虜虜偽圂城都將東徐州刺史成
固公始得青州聞叛者説遣歩騎二萬襲崇祖屯洛要
去朐山城二十里崇祖出送客未歸城中驚恐皆下船
欲去崇祖還謂腹心曰賊比擬來本非大舉政是承信
一說易遣誑之今若得百餘人還事必濟矣但人情一
駭不可斂集卿等可急去此二里外大叫而來唱艾塘
義人已得破虜須戍軍速往相助逐退船中人果喜爭
上岸崇祖引入據城遣羸弱入島令人持兩炬火登山
鼓叫虜參騎謂其軍備甚盛乃退崇祖啟眀帝曰淮北
士民力屈胡虜南向之心日夜以冀崇祖父伯並為淮
北州郡門族布在北邊百姓所信一朝嘯咤事功可立
名位尚輕不足威衆乞假名號以示逺近明帝以為輔
國將軍北琅邪蘭陵二郡太守亾命司馬從之謀襲郡
崇祖討捕斬之數陳計算欲尅復淮北時虜聲當宼淮
南眀帝以問崇祖崇祖因啟宜以輕兵深入出其不意
進可立不世之勲退可絶其窺窬之患帝許之崇祖将
數百人入虜界七百里據南城固蒙山扇動郡縣虜率
大衆攻之其别將梁湛母在虜虜執其母使湛告部曲
曰大軍已去獨住何為於是衆情離阻一時奔退崇祖
謂左右曰今若俱退必不獲免乃住後力戰大敗追者
而歸以久勞封下邳縣子泰豫元年行徐州事徙戍龍
沮在朐山南崇祖啟斷水清平地以絶虜馬帝以問劉
懐珍云可立崇祖率將吏塞之未成虜主謂偽彭城鎮
將平陽公曰龍沮若立國之耻也以死争之數萬騎掩
至崇祖馬槊陷陣不能抗乃築城自守㑹天雨十餘日
　虜乃退龍沮竟不立歴盱眙平陽東海三郡太守將軍
　如故轉邵陵王南中郞司馬復為東海太守初崇祖遇
　太祖於淮隂太祖以其武勇善待之崇祖謂皇甫肅曰
　此真吾君也吾今逄主矣所謂千載一時遂密布誠節
　元徽末太祖憂慮令崇祖受㫖即以家口託皇甫肅勒
數百人將入虜界更聽後㫖㑹蒼梧廢太祖召崇祖領
部曲還都除遊擊將軍沈攸之事平以崇祖為持節督
兖青冀三州諸軍事累遷冠軍將軍兖州刺史太祖踐
阼謂崇祖曰我新有天下夷虜不識運命必當動其蟻
衆以送劉昶為辭賊之所衝必在壽春能制此寇非卿
莫可徙為使持節監豫司二州諸軍事豫州刺史將軍
如故封望蔡縣侯七百戸建元二年虜遣偽梁王郁豆
眷及劉昶馬歩號二十萬宼壽春崇祖召文武議曰賊
衆我寡當用竒以制之當脩外城以待敵城既廣闊非
水不固今欲堰肥水却淹為三面之險諸君意如何衆
曰昔佛狸侵境宋南平王士卒完盛以郭大難守退保
　内城今日之事十倍於前古來相承不築肥堰皆以地
　形不便積水無用故也若必行之恐非事宜崇祖曰卿
　見其一不識其二若捨外城賊必據之外脩樓櫓内築
　長圍四周無礙表裏受敵此坐自為擒守郭築堰是吾
　不諫之䇿也乃於城西北立堰塞肥水堰北起小城周
　為深塹使數千人守之崇祖謂長史封延伯曰虜貪而
　少慮必悉力攻小城圖破此堰見塹狹城小謂一往可
尅當以蟻附攻之放水一激急踰三峽事窮奔透自然
沈溺此豈非小勞而大利邪虜衆由西道集堰南分軍
東路肉薄攻小城崇祖著白紗㡌肩轝上城手自轉式
至日晡時决小史埭水勢奔下虜攻城之衆漂墜塹中
人馬溺死數千人衆皆退走初崇祖在淮隂見上便自
比韓信白起咸不信唯上獨許之崇祖再拜奉㫖及破
虜啓至上謂朝臣曰崇祖許為我制虜果如其言其恒
自擬韓白今真其人也進為都督號平西將軍増封為
千五百戸崇祖聞陳顯達李安民皆増給軍儀啟上求
鼓吹横吹上敇曰韓白何可不與衆異給鼓吹一部崇
祖慮虜復宼淮北啟徙下蔡戍於淮東其冬虜果欲攻
下蔡既聞内徙乃揚聲平除故城衆疑虜當於故城立
戍崇祖曰下蔡去鎮咫尺虜豈敢置戍實欲除此故城
政恐奔走殺之不盡耳虜軍果夷掘下蔡城崇祖自率
衆渡淮與戰大破之追奔數十里殺獲千計上遣使入
關參虜消息還敕崇祖曰卿視吾是守江東而已邪所
少者食卿但努力營田自然平殄殘醜敇崇祖脩治苟
陂田世祖即位徴為散騎常侍左衛將軍俄詔留本任
加號安西仍遷五兵尚書領驍騎將軍初豫章王有盛
寵世祖在東宫崇祖不自附結及破虜詔使還朝與共
密議世祖疑之曲加禮待酒後謂崇祖曰世間流言我
已豁諸懐抱自今已後富貴見付也崇祖拜謝崇祖去
後上復遣荀伯玉口敕以邊事受㫖夜發不得辭東宫
世祖以崇祖心誠不實衘之太祖崩慮崇祖為異便令
内轉永明元年四月九日詔曰垣崇祖凶詬險躁少無
行業昔因軍國多虞採其一夫之用大運光啟頻煩升
擢溪壑靡厭寖以彌廣去嵗在西連謀境外無君之心
已彰遐邇特加遵養庶或悛革而猜貳滋甚志興亂階
隨與荀伯玉驅合不逞窺窬非覬構扇邊荒互為表裏
寧朔將軍孫景育究悉姦計具以啟聞除惡務本刑茲
罔赦便可收掩肅眀憲辟死時年四十四子惠隆徙番
禺卒
張敬兒南陽冠軍人也本名茍兒宋眀帝以其名鄙改
焉父醜為郡將軍官至節府參軍敬兒年少便弓馬有
膽氣好射虎發無不中南陽新野風俗出騎射而敬兒
尤多膂力求入隊為曲阿戍驛將州差補府將還為郡
馬隊副轉隊主稍官寧蠻府行叅軍隨同郡人劉胡領
軍伐襄陽諸山蠻深入險阻所向皆破又擊湖陽蠻官
軍引退蠻賊追者數千人敬兒單馬在後衝突賊軍數
十合殺數十人箭中左腋賊不能抗平西將軍山陽王
休祐鎮壽陽求善騎射人敬兒自占見寵為長史兼行
叅軍領白直隊泰始初除寧朔將軍隨府轉叅驃騎軍
事署中兵領軍討義嘉賊與劉胡相拒於鵲尾洲啓明
帝乞本郡事平為南陽太守將軍如故初王𤣥謨為雍
州土斷敬兒家屬舞隂敬兒至郡復還冠軍三年薛安
都子栢令環龍等竊據順陽廣平畧義成扶風界刺史
巴陵王休若遣敬兒及新野太守劉攘兵攻討合戰破
走之徙為順陽太守將軍如故南陽蠻動復以敬兒為
南陽太守遭母喪還家朝廷疑桂陽王休範密為之備
乃起敬兒為寧朔將軍越騎校尉桂陽事起隸太祖頓
新亭賊矢石既交休範白服乘轝往勞樓下城中望見
其左右人兵不多敬兒與黄囘白太祖曰桂陽所在備
防寡闕若詐降而取之此必可擒也太祖曰卿若能辦
事當以本州相賞敬兒相與出城南放仗走大呼稱降
休範喜召至轝側回陽致太祖密意休範信之囘目敬
兒敬兒奪取休範防身刀斬休範首休範左右數百人
皆驚散敬兒馳馬持首歸新亭除驍騎將軍加輔國將
軍太祖以敬兒人位既輕不欲便使為襄陽重鎭敬兒
求之不已乃微動太祖曰沈攸之在荆州公知其欲何
所作不出敬兒以防之恐非公之利也太祖笑而無言
乃以敬兒為持節督雍梁二州郢司二郡軍事雍州刺
史將軍如故封襄陽縣侯二千戸部伍泊沔口敬兒乘
舴艋過江詣晉熙王燮中江遇風船覆左右丁壯者各
泅走餘二小吏沒䑳下叫呼救敬兒兩掖挾之隨船覆
仰常得在水上如此翻覆行數十里方得迎接失所持
節更給之沈攸之聞敬兒上遣人伺覘見雍州迎軍儀
甚盛慮見掩襲密自防備敬兒至鎮厚結攸之信饋不
絶得其事迹密白太祖攸之得太祖書翰論選用方伯
密事輙以示敬兒以為反間敬兒終無二心元徽末㐮
陽大水平地數丈百姓資財皆漂没襄陽虛耗太祖與
攸之書令賑貸之攸之竟不歴意敬兒與攸之司馬劉
攘兵情欵及蒼梧廢敬兒疑攸之當因此起兵密以問
攘兵攘兵無所言寄敬兒馬鐙一隻敬兒乃為之備昇
明元年冬攸之反遣使報敬兒敬兒勞接周至為設酒
食謂之曰沈公那忽使君來君殊可命乃列仗於㕔事
前斬之集部曲頓攸之下當襲江陵時攸之遺太祖書
曰吾聞魚相忘於江湖人相忘於道術彼我可謂通之
矣大眀之中謬奉聖主忝同侍衛情存契濶義著斷金
乃分帛而衣等糧而食值景和昏暴心爛形燋若斯之
苦寧可言盡吾自分碎首於閤下足下亦懼滅族於舎
人爾時磐石之心既固義無貳計䠞廹時難相引求全
天道矜善此理不空結姻之始實關於厚及明帝龍飛
諸人皆為鬼矣吾與足下得䝉大造親過夙眷遇若代
臣錄其心迹復忝驅使臨崩之日吾豫在遺託加榮授
寵恩深位高雖復情謝古人粗識忠節誓心仰報期之
必死此誠志竟未申遂先帝登遐微願永奪自爾已來
與足下言面殆絶非唯分張形跡自然至此脱枉一告
未常不對紙流涕豈願相誚於今哉苟有所懷不容不
白初得賢子賾疏云得家信云足下有廢立之事安國
寧民此功巍巍非吾等常人所能信也俄奉皇太后假
令云足下潛構深畧獨斷懷抱一何能壯但冠雖弊不
可承足蓋共尊高故耳足下交結左右親行殺逆以免
身患卿當謂龍逢比干癡人耳凡廢立大事不可廣謀
但袁褚遺寄劉又國之近戚數臣地籍實為膏腴人位
並居時望若此不與議復誰可得共披心胸者哉昏眀
改易自古有之豈獨大宋中屯邪前代盛典煥盈篇史
請為足下言之羣公共議宜啟太后奉令而行當以王
禮出第足下乃可不通大理要聽君子之言豈可罔滅
天理一何若茲孝經云資於事父以事君縱為宗社大
計不爾寧不識有君親之意邪乃復慮以家為啗以爵
賞小人無狀遂行弑害吾雖寡識竊從古比豈有為臣
而有近日之事邪使一旦荼毒身首分離生自可恨死
者何罪且有登齋之賞此科出於何文凡在臣隸誰不
惋駭華夷扣心行路泣血乃至不殯使流蟲在戸自古
以來此例有幾衛國微小故有𢎞演不圖我宋獨無其
人撫膺惆悵不能自已足下與向之殺者何異人情易
反還成嗟悲為子君者無乃難乎蹊田之譬豈復有異
管仲有言君善未嘗不諌足下諌諍不聞甘崔杼之罪
何惡逆之苦昔太甲還位伊不自疑昌邑之過不可稱
數霍光荷託尚共議於朝班然後廢之由有湯沐之施
論者不以劫主為名桓温之心未忘於簒海西失道人
倫頓盡廢之以公猶禮處之當温彊盛誰能相抗尚畏
懼於形跡四海不愜未嘗有樂推之者伊尹霍光名高
於臣節桓氏亦得免於脅奪凡是諸事布於書䇿若此
易曉豈待指掌卿常言比跡夷叔如何一旦行過桀跖
邪聖明啟運蒼生重造普天率土誰不歌抃實是披心
罄節奉公忘私之日而卿大收宫妓劫奪天藏器械金
寳必充私室移易朝舊布置私黨被甲入殿内外宫閤
管籥悉關家人吾不知子孟孔眀遺訓如此王謝陶庾
行此舉止且朱方帝鄉非親不授足下非國戚也一旦
專縱自樹云是兒守臺城父居東府一家兩錄何以異
此知卿防固重複猜畏萬端言以禦逺實為防内若德
允物望夷貊猶可推心共處如其失理乖道金城湯池
無所用也文長以戈㦸自衛何解滅亾吳起有云義禮
不脩舟中之人皆讐也足下既無伍員之痛茍懷貪惏
而有賊宋之心吾寧捐申包之節邪聞求忠臣者必出
孝子之門卿忠孝於斯盡矣今竊天府金帛以行姦惠
盗國權爵以結人情且授非其理合我則賞此事已復
不可恒用用之既訖恐非忠䇿且受者不感識者不知
不能遏姦折謀誠節慨惋隔硋數千無因自對不能知
復何情顔當與足下叙平生舊欵吾聞前哲絶交不出
惡言但此自陳名節於胸心因告别於千載放筆増歎
公私澘淚想不深怪往言然天下耳目豈伊可誣抑亦
當自知投杖無彊為必先及太祖出頓新亭報攸之書
曰辱足下誚書交道不終為耻已足欲下便来何故多
罔君子吾結髮入仕豈期逺大蓋感子路之言每不擇
官而宦逮文帝之世初被聖眀鑒賞及孝武之朝復䝉
英主顧眄因此感激未能自反及與足下斂袂定交欵
著分好何嘗不勸慕古人國士之心務重前良忠貞之
節至於契濶杯酒殷勤攜袖薦女成姻志相然諾義信
之篤誰與間之又乃景和陵虐事切憂畏眀帝正位運
同休顯啟臆論心安危豈貳元徽之季聽高道慶邪言
欲相討伐發威施敕已行外内于時臣子鉗口道路以
目吾以分交義重患難宜均犯陵白刃以相任保悖主
手敇今封送相示豈不畏威念周旋之義耳推此陰惠
何愧懐抱不云足下猥含禍詖前遣王思文所牒朝事
蓋情等家國共詳衷否虛心小大必以先輸問張雍州
遷代之日將欲誰擬本是逆論來事非欲代張乃封此
示張激使見怒若張惑一言果興怨恨事負雅素君子
所不可為況張之奉國忠亮有本情之見與意契不貳
邪又張雍州啟事稱彼中蠻動兼民遭水患敕令足下
思經拯之計吾亦有白論國如家布情而往每思虛達
事之相接恒必猜離反謂無故遣信此乃覘察平諒之
襟動則相阻傷負心期自誰作故先時足下遣信尋盟
敦舊厲以篤終吾止附還白申罄情本契然逺要方固
金石今日舉錯定是誰恧久言邪元徽末德埶亡禋祀
足下備聞無待亟述太后惟憂式遵前誥興毁之畧事
屬鄙躬黜昏樹明實惟前則寧宗靜國何愧前脩廢立
有章足下所允冠弊之譏將以何語封為郡王寧為失
禮景和無名方之不愈乎龍逢自匹夫之美伊霍則社
稷之臣同異相乘非吾所受也登齋有賞壽寂已䝉之
於前同謀獲功明皇亦行之於昔此則接踵成事誰敢
異之謂其大收宫女劫奪天藏器械金寳必充私室必
若虛設市虎亦可不翅此言若以此詐民天下豈患無
眼心茍無瑕非所耿介甲仗之授事既舊典豈見有任
鎮邦家勲經定主而可得出入輕單不資寵衛斯之患
慮豈直身憂祗奉此恩職惟事理朱方之牧公卿僉意
吾亦謂微勲之次無忝一州且魏晉舊事帝鄉蕃職何
嘗豫州必曹司州必馬折膠受柱在體非愧袁粲據石
頭足下無不可吾之守東府來告便謂非動容見疾嚬
笑入戾乃如是乎袁粲劉秉受遇深重家國既安不思
撫鎮遂與足下表裏潛規據城之夜豈顧社稷幸天未
長亂宗廟有靈即與褚衛軍協謀義斷以時殄滅想足
下聞之悵然孤沮小兒忝侍中代來之澤遇直上臺便
呼一家兩錄發不擇言良以太甚吾之方寸古列共言
乃以陶庾往賢大見譏責足下自省詎得以此見貽邪
比蹤夷叔論吾則可行過桀蹠無乃近誣哉謂吾不朝
此則良誨朝之與否想更問之足下受先帝之恩施擁
戎西州鼎湖之日率土載奔而宴安中流酣飲自若即
懷狼望陵侮皇朝晉熈殿下以皇弟代鎮而斷割候迎
罔蔑宗子驅畧士馬悉以西上郢中所遺僅餘劣弱昔
徴茅不入猶動義師況荆州物産雍㟭交梁之㑹自足
下為牧薦獻何品良馬勁卒彼中不無良皮美罽商賂
所聚前後貢奉多少何如唯聞太官時納飲食耳桂陽
之難坐觀成敗自以雍容漢南西伯可擬賴原即夭世
非望亦消又招集逋亾斷遏行侣治舟試艦恒以朝廷
為旗的秣馬按劒常願天下有風塵為人臣者固若是
邪至乃不遵制書敕下如空國恩莫行命令擁隔詔除
郡縣輙自板代罷官去職禁還亰師凶人出境無不千
里尋躡而反募臺將來必厚加給賞太妃遣使市馬齎
寳往蜀足下悉皆斷折以為私財此皆逺邇共聞暴於
視聽主上叡眀當璧㝢縣同慶絶域奉贄萬國通書而
盤桓百日始有單騎事存送往於此可徴不朝如此誰
應受誚反以見呵非所反側今乃勒兵以闚象館長㦸
以指魏闕不亦為忠臣孝子之所痛心疾首邪賢子元
琰獲免虎口及淩波西邁吾所發遣猶推素懐不畏嗤
嗤足下尚復滅君臣之紀況吾布衣之交乎遂事不諌
既往難咎今六師西向為足下憂之攸之與兼長史江
乂别駕傅宣等守江陵城敬兒軍中力授因以為别敬
兒告變使至太祖大喜進號鎮軍將軍加散騎常侍改
為都督給鼔吹一部攸之於郢城敗走其子元琰軍至
白水元琰聞城外鶴唳謂是呌聲心懼欲走其夜乂宣
開門出奔城潰元琰奔寵洲見殺百姓既相抄敓敬兒
至江陵誅攸之親黨没入其財物數十萬悉以入私攸
之於湯渚村自經死居民送首荆州敬兒使楯擎之蓋
以青繖徇諸市郭乃送亰師進號征西將軍爵為公増
邑為四千戸敬兒於㐮陽城西起宅聚財貨又欲移羊
叔子墮淚碑於其處立臺綱紀諫曰羊太傅遺德不宜
遷動敬兒曰太傅是誰我不識也敬兒弟恭兒不肯出
宦常居上保村中與居民不異敬兒呼納之甚厚恭兒
月一出視敬兒輙復去恭兒本名猪兒隨敬兒改名也
初敬兒既斬沈攸之使報隨郡太守劉道宗聚衆得千
餘人立營頓司州刺史姚道和不殺攸之使密令道宗
罷軍及攸之圍郢道和遣軍頓堇城為郢援事平依例
蒙爵賞敬兒具以啓聞建元元年太祖令有司奏道和
罪誅之道和字敬邕羌主姚興孫也父萬壽偽鎮東大
將軍降宋武帝卒於散騎侍郎道和出身為孝武安北
行佐有世名頗讀書史常誑人云祖天子父天子身經
作皇太子元徽中為遊撃将軍隨太祖新亭破桂陽賊
有功為撫軍司馬出為司州疑怯無斷故及於誅三年
徴敬兒為䕶軍将軍常侍如故敬兒武將不習朝儀聞
當内遷乃於密室中屏人學揖讓答對空中俯仰如此
竟日妾侍竊窺笑焉太祖即位授侍中中軍将軍以敬
兒秩窮五等一仍前封建元二年遷散騎常侍車騎將
軍置佐史太祖崩敬兒於家竊泣曰官家大老天子可
惜太子年少向我所不及也遺詔加敬兒開府儀同三
司將拜謂其妓妾曰我拜後應開黄閤因口自為鼓聲
既拜王敬則戲之呼為褚淵敬兒曰我馬上所得終不
能作華林閤勲也敬則甚恨敬兒始不識書晩既為方
伯乃習學讀孝經論語於新林慈姥廟為妾乞兒祝神
自稱三公然而意知滿足初得鼓吹羞便奏之初娶前
妻毛氏生子道文後娶尚氏尚氏有美色敬兒棄前妻
而納之尚氏猶居襄陽宅不自隨敬兒慮不復外出乃
迎家口悉下至都啓世祖不蒙勞問敬兒心疑及垣崇
祖死愈恐懼妻謂敬兒曰昔時夢手熱如火而君得南
陽郡元徽中夢半身熱而君得本州今復夢舉體熱矣
有閹人聞其言説之事逹世祖敬兒又遣使與蠻中交
關世祖疑其有異志永眀元年敇朝臣華林八關齋於
坐收敬兒敬兒左右雷仲顯知有變抱敬兒而泣敬兒
脫冠貂投地曰用此物誤我少日伏誅詔曰敬兒蠢茲
邊裔昏迷不脩屬値宋季多難頗獲野戰之力拔迹行
伍超登非分而愚躁無已矜伐滋深往莅本州久包異
志在昔含𢎞庶能懲革位班三槐秩窮五等懐音靡聞
姦回屢構去嵗迄今嫌貳滋甚鎮東將軍敬則丹陽尹
安民每侍接之日陳其凶狡必圖反噬朕猶謂恩義所
感本質可移頃者已來釁戾遂著自以子弟在西足動
殊俗招扇羣蠻規擾樊夏假託妖巫用相震惑妄設徴
祥潛圗問鼎履霜於開運之辰堅氷於嗣業之世此而
可忍孰不可容天道禍淫逆謀顯露建康民湯天獲商
行入蠻備覩姦計信驛書翰證驗炳明便可收掩式正
刑辟同黨所及特皆原宥子道文武陵内史道暢征虜
功曹道固弟道休並伏誅少子道慶見宥後數年上與
豫章王嶷三日曲水内宴舴艋船流至御坐前覆没上
由是言及敬兒悔殺之恭兒官至員外郎在襄陽聞敬
兒敗將數十騎走入蠻中收捕不得後首出上原其罪
史臣曰平世武臣立身有術若非愚以取信則宜智以
自免心迹無阻乃見優容崇祖恨結東朝敬兒情疑鳥
盡嗣運方初委骨嚴憲若情非發憤事無感激功名之
間不足為也
贊曰崇祖為將志懐馳逐規搔淮部立勲豫牧敬兒莅
雍深心防楚豈不劬勞實興師旅烹犬藏弓同歸異緒
　
　
　
　南齊書卷二十五
　南齊書卷二十五考證
垣崇祖傳封望蔡縣侯七百戸○(臣祖庚/)按望蔡縣屬
　豫章郡沈約曰漢靈帝中平中汝南上蔡民分徙此
　城立縣名曰上蔡晉武帝太康元年更名望蔡武帝
　永明二年茹法亮封望蔡縣男食邑三百戸
虜軍果夷掘下蔡城崇祖自率衆渡淮與戰大破之○
　(臣祖庚/)按魏書道成豫(州刺史垣/)崇祖宼下蔡昌黎
　王馮熙擊破之兩書互異
世祖以崇祖心誠不實○南監本作不盡誠心
張敬兒傳休範左右數百人皆驚散　(臣祖庚/)按通鑑
　從休範傳以數十人自衛似得其實若左右有數百
　人黄回敬兒雖勇何能徑往取之耶
何惡逆之苦○苦南監本作甚較長
敬兒軍中力授因以為别○(臣承蒼/)按此句之上多有
　訛闕南監本無攸之與兼長史江乂至給鼔吹一部
　五十七字而下文其子元琰之下軍至之上却有與
　兼長史江乂别駕傅宣等還守江陵敬兒十七字文
　勢極順然不見敬兒告變一節事亦闕文也竊疑力
　授之授或是援字軍中力援因以為别八字當在第
　八頁遣使報敬兒之下第八頁當襲江陵四字當在
　此頁前八行攸之二字之下直接敬兒告變至其子
　元琰四十一字其與兼長史江乂以下十七字宜照
　南監本移入于其子元琰之下軍至白水之上庶覺
　前後氣脉一一貫通第無善本可據未敢擅改耳
　
　
　
　
　
　
　
　南齊書卷二十五考證
欽定四庫全書
　南齊書卷二十六
　　梁　　　蕭　　　子　　　顯　　　撰
　列傳第七
　　王敬則　陳顯達
王敬則晉陵南沙人也母為女巫生敬則而胞衣紫色
謂人曰此兒有鼔角相敬則年長兩腋下生乳各長數
寸夢騎五色獅子年二十餘善拍張補刀㦸左右景和
使敬則跳刀高與白虎幢等如此五六接無不中補俠
轂隊主領細鎧左右與夀寂之同斃景和明帝即位以
為直閣將軍坐捉刀入殿啟事繫尚方十餘日乃復直
閤除奮武將軍封重安縣子邑三百五十戸敬則少時
於草中射獵有蟲如烏豆集其身擿去乃脱其處皆流
血敬則惡之詣道士卜道士曰不須憂此封侯之瑞也
敬則聞之喜故出都自効至是如言泰始初以敬則為
龍驤將軍軍主隨寕朔將軍劉懐珍征夀春殷琰遣將
劉從築四壘於死虎懐珍遣敬則以千人繞後直出横
塘賊衆驚退除奉朝請出補東武暨陽令敬則初出都
至陸主山下宗侣十餘船同發敬則船獨不進乃令弟
入水推之見一烏漆棺敬則曰爾非凡器若是吉善使
船速進吾富貴當改葬爾船須臾去敬則既入縣收此
棺葬之軍荒之後縣有一部劫逃紫山中為民患敬則
遣人致意劫帥可悉出首當相申論治下廟神甚酷烈
百姓信之敬則引神為誓必不相負劫帥既出敬則於
廟中設㑹於座收縛曰吾先啟神若負誓還神十牛今
不違誓即殺十牛解神并斬諸劫百姓悦之遷員外郎
元徽二年隨太祖拒桂陽賊於新亭敬則與羽林監陳
顯達寧朔將軍高道慶乗舸䒁於江中迎戰大破賊水
軍焚其舟艦事寧帶南泰山太守右俠轂主轉越騎校
尉安城王車騎參軍蒼梧王狂虐左右不自保敬則以
太祖有威名歸誠奉事每下直輙往領軍府夜著青衣
扶匐道路為太祖聼察蒼梧去来太祖命敬則於殿内
伺機未有定日既而楊玉夫等危急殞帝敬則時在家
玉夫將首投敬則敬則馳詣太祖太祖慮蒼梧所誑不
開門敬則於門外大呼曰是敬則耳門猶不開乃於牆
上投進其首太祖索水洗視視竟乃戎服出敬則從入
宫至承明門門郎疑非蒼梧還敬則慮人覘見以刀環
塞窐孔呼開門甚急衛尉丞顏靈寶窺見太祖乗馬在
外竊謂親人曰今若不開内領軍天下㑹是亂耳門開
敬則隨太祖入殿明旦四貴集議敬則拔白刃在床側
跳躍曰官應處分誰敢作同異者昇明元年遷員外散
騎常侍輔國將軍驍騎將軍領臨淮太守増封為千三
百戸知殿内宿衛兵事沈攸之事起進敬則號冠軍將
軍太祖入守朝堂袁粲起兵夕領軍劉韞直閤將軍卜
伯興等於宫内相應戒嚴將發敬則開關掩襲皆殺之
殿内竊發盡平敬則之力也遷右衛將軍常侍如故増
封為二千五百戸尋又加五百戸又封敬則子元遷為
東鄉侯邑三百七十戸齊臺建為中領軍太祖將受禪
材官薦易太極殿柱順帝欲避土不肯出宫遜位明日
當臨軒帝又逃宫内敬則將轝入迎帝啟譬令出帝拍
敬則手曰必無過慮當餉輔國十萬錢建元元年出為
使持節散騎常侍都督南兗兗徐青冀五州軍事平北
將軍南兖州刺史封尋陽郡公邑三千戸加敬則妻懐
氏爵為尋陽國夫人二年進號安北將軍虜㓂淮泗敬
則恐委鎮還都百姓皆驚散奔走上以其功臣不問以
為都官尚書撫軍尋遷使持節散騎常侍安東將軍吳
興太守郡舊多剽掠有十數歳小兒於路取遺物殺之
以殉自此道不拾遺郡無劫盜又錄得一偷召其親屬
於前鞭之令偷身長掃街路久之乃令偷舉舊偷自代
諸偷恐為其所識皆逃走境内以清出行從市過見屠
肉枅歎曰吳興昔無此枅是我少時在此所作也遷䕶
軍將軍常侍如故以家為府三年以改葬去職詔贈敬
則母尋陽公國太夫人改授侍中撫軍將軍太祖遺詔
敬則以本官領丹陽尹尋遷為使持節散騎常侍都督
㑹稽東陽新安臨海永嘉五郡軍事鎮東將軍㑹稽太
守永明二年給鼔吹一部㑹土邉帶湖海民丁無士庶
皆保塘役敬則以功力有餘悉評斂為錢送臺庫以為
便宜上許之竟陵王子良啟曰伏尋三吳内地國之關
輔百度所資民庶彫流日有困殆蠶農罕獲饑寒尤甚
富者稍増其饒貧者轉鍾其弊可為痛心難以辭盡頃
錢貴物賤殆欲兼倍凡在觸類莫不如兹稼穡難劬斛
直數倍今機杼勤苦匹裁三百所以然者實亦有由年
常歳調既有定期僮䘏所上咸是見直民間錢多剪鑿
鮮復完者公家所受必須員大以兩代一困於所貿鞭
捶質繫益致無聊臣昔忝㑹稽粗閑物俗塘丁所上本
不入官良由陂湖宜壅橋路須通均夫訂直民自為用
若甲分毁壊則年一脩改若乙限堅完則終歳無役今
郡通課此直悉以還臺租賦之外更生一調致令塘路
崩蕪湖源泄散害民損政實此為劇建元初狡虜㳺䰟
軍用殷廣浙東五郡丁稅一千乃有質賣妻兒以充此
限道路愁窮不可聞見所逋尚多收上事絶臣等具啟
聞即䝉蠲原而此年租課三分逋一明知徒足擾民實
自弊國愚謂塘丁一條宜還復舊在所逋䘏優量原除
凡應受錢不限大小仍令在所折市布帛若民有雜物
是軍國所須者聽隨價准直不必一應送錢於公不虧
其用在私實荷其渥昔晉氏初遷江左草創絹布所直
十倍於今賦調多少因時増減永初中官布一匹直錢
一千而民間所輸聼為九百漸及元嘉物價轉賤私貨
則束直六千官受則匹准五百所以每欲優民必為降
落令入官好布匹堪百餘其四民所送猶依舊制昔為
損上今為刻下氓庶空儉豈不由之救民拯弊莫過減
賦時和歳稔尚爾虚乏儻値水旱寧可熟念且西京熾
强實基三輔東都全固寔賴三河歴代所同古今一揆
石頭以外裁足自供府州方山以東深關朝廷根本夫
股肱要重不可不䘏宜䝉寛政少加優養畧其目前小
利取其長久大益無患民貲不殷國財不阜也宗臣重
寄咸云利國竊如愚管未見可安上不納三年進號征
東將軍宋廣州刺史王翼之子妾路氏剛㬥數殺婢翼
之子法明告敬則敬則付山隂獄殺之路氏家訴為有
司所奏山隂令劉岱坐棄市刑敬則入朝上謂敬則曰
人命至重是誰下意殺之都不啟聞敬則曰是臣愚意
臣知何物科法見背後有節便言應得殺人劉岱亦引
罪上乃赦之敬則免官以公領郡明年遷侍中中軍將
軍尋與王儉俱即本號開府儀同三司儉既固讓敬則
亦不即受七年出為使持節散騎常侍都督豫州郢州
之西陽司州之汝南二郡軍事征西大將軍豫州刺史
開府如故進號驃騎十一年遷司空常侍如故世祖崩
遺詔改加侍中高宗輔政密有廢立意隆昌元年出敬
則為使持節都督㑹稽東陽臨海永嘉新安五郡軍事
㑹稽太守本官如故海陵王立進位太尉敬則名位雖
逹不以富貴自遇危拱傍遑畧不衿裾接士庶皆吳語
而殷勤周悉初為散騎使虜於北舘種楊柳後員外郎
虞長耀北使還敬則問我昔種楊柳樹今若大小長耀
曰虜中以為甘棠敬則笑而不答世祖御座賦詩敬則
執紙曰臣幾落此奴度内世祖問此何言敬則曰臣若
知書不過作尚書都令史耳那得今日敬則雖不大識
書而性甚警黠臨州郡令省事讀辭下教判决皆不失
理明帝即位進大司馬增邑千戸臺使拜授日雨大洪
注敬則文武皆失色一客在傍曰公由來如此昔拜丹
陽吳興時亦然敬則大悦曰我宿命應得雨乃列羽儀
備朝服導引出聽事拜受意猶不自得吐舌久之至事
竟帝既多殺害敬則自以高武舊臣心懐憂恐帝雖外
厚其禮而内相疑備數訪問敬則飲食體幹堪宜聞其
衰老且以居内地故得少安三年中遣蕭坦之將齋仗
五百人行武進陵敬則諸子在都憂怖無計上知之遣
敬則世子仲雄入東安慰之仲雄善彈琴當時新絶江
左有蔡邕焦尾琴在主衣庫上敇五日一給仲雄仲雄
於御前鼔琴作懊儂曲歌曰常歎負情儂郎今果行許
帝愈猜愧永泰元年帝疾屢經危殆以張瓌為平東將
軍吳郡太守置兵佐密防敬則内外傳言當有異處分
敬則聞之竊曰東今有誰秪是欲平我耳諸子怖懼第
五子幼隆遣正員將軍徐嶽密以情告徐州行事謝朓
為計若同者當往報敬則朓執嶽馳啟之敬則城局參
軍徐庶家在京口其子密以報庶庶以告敬則五官王
公林公林敬則族子常所委信公林勸敬則急送啟賜
兒死單舟星夜還都敬則令司馬張思祖草啟既而曰
若爾諸郎在都要應有信且忍一夕其夜呼僚佐文武
摴蒲賭錢謂衆曰卿諸人欲令我作何計莫敢先答防
閤丁興懐曰官秪應作耳敬則不作聲明旦召山陰令
王詢臺侍御史鍾離祖願敬則横刀跂坐問詢等發丁
可得幾人傳庫見有幾錢物詢答縣丁卒不可上祖願
稱傳物多未輸入敬則怒將出斬之王公林又諫敬則
曰官是事皆可悔惟此事不可悔官詎不更思敬則唾
其面曰小子我作事何關汝小子乃起兵上詔曰謝朓
啟事騰徐嶽列如右王敬則禀質凶猾本謝人綱直以
宋季多艱頗有膂力之用驅奬所至遂升榮顯皇運肇
基預聞末議功非匡國賞實震主爵冠執珪身登衣衮
固已風雅作刺縉紳側目而溪谷易盈鴟梟難改猜心
内駭醜辭外布永明之朝履霜有漸隆昌之世堅冰將
著從容附㑹朕有力焉及景歴惟新推誠盡禮中使相
望軒冕成隂廼嫌跡愈興禍圖兹構收合亡命結黨聚
羣外候邉警内伺國隙元遷兄弟中萃淵藪姦契潛通
將謀竊發朓即姻家嶽又邑子取據匪他昭然以信方
邵之羙未聞韓彭之舋已積此而可容孰寄刑典便可
即遣收掩肅明國憲大辟所加其父子而已凡諸詿誤
一從蕩滌收敬則子員外郎世雄記室參軍季哲太子
洗馬幼隆太子舍人少安等於宅殺之長子黄門郎元
遷為寕朔將軍領千人於徐州擊虜敇徐州刺史徐𤣥
慶殺之敬則招集配衣二三日便發欲劫前中書令何
𦙍還為尚書令長史王弄璋司馬張思祖止之乃率實
甲萬人過浙江謂思祖曰應須作檄思祖曰公今自還
朝何用作此敬則乃止朝廷遣輔國將軍前軍司馬左
興盛後軍將軍直閤將軍崔恭祖輔國將軍劉山陽龍
驤將軍直閤將軍馬軍主胡松三千餘人築壘於曲阿
長岡右僕射沈文季為持節都督屯湖頭備京口路敬
則以舊將舉事百姓擔篙荷鍤隨逐之十餘萬衆至晉
陵南沙人范脩化殺縣令公上延孫以應之敬則至武
進陵口慟哭乗肩轝而前遇興盛山陽二砦盡力攻之
興盛使軍人遥告敬則曰公兒死已盡公持許底作官
軍不敵欲退而圍不開各死戰胡松領馬軍突其後白
丁無器仗皆驚散敬則軍大敗敬則索馬再上不得上
興盛軍容袁文曠斬之傳首是時上疾已篤敬則倉卒
東起朝廷震懼東昬侯在東宫議欲叛使人上屋望見
征虜亭失火謂敬則至急裝欲走有告敬則者敬則曰
檀公三十六策走是上計汝父子唯應急走耳敬則之
來聲勢甚盛裁少日而敗時年七十餘封左興盛新吳
縣男崔恭祖遂興縣男劉山陽湘陰縣男胡松沙陽縣
男各四百戸賞平敬則也又贈公上延孫為射聲校尉
陳顯逹南彭城人也宋孝武世為張永前軍幢主景和
中以勞歴使使泰始初以軍主隸徐州刺史劉懐珍北
征累至東海王板行參軍員外郎泰始四年封彭澤縣
子邑三百戸歴馬頭義陽二郡太守羽林監濮陽太守
隸太祖討桂陽賊於新亭壘劉勔大桁敗賊進杜姥宅
及休範死太祖欲還衛宫城或諫太祖曰桂陽雖死賊
黨猶熾人情難固不可輕動太祖乃止遣顯逹率司空
參軍高敬祖自查浦渡淮緣石頭北道入承明門屯東
堂宫中恐動得顯逹至乃稍定顯逹出杜姥宅大戰破
賊矢中左眼㧞箭而鏃不出地黄村潘嫗善禁先以釘
釘柱嫗禹歩作氣釘即時出乃禁顯逹目中鏃出之封
豐城縣侯邑千戸轉游擊將軍尋為使持節督廣交越
三州湘州之廣興軍事輔國將軍平越中郎將廣州刺
史進號冠軍沈攸之事起顯逹遣軍援臺長史到遁司
馬諸葛導謂顯逹曰沈攸之擁衆百萬勝負之勢未可
知不如保境蓄衆分遣信驛密通彼此顯逹於座手斬
之遣表疏歸心太祖進使持節左將軍軍至巴丘而沈
攸之平除散騎常侍左衛將軍轉前將軍太祖太尉左
司馬齊臺建為散騎常侍左衛將軍領衛尉太祖即位
遷中䕶軍增邑千六百戸轉䕶軍將軍顯逹啟讓上答
曰朝廷爵人以序卿忠發萬里信誓如期雖屠城殄國
之勲無以相加此而不賞典章何在若必未宜爾吾終
不妄授於卿數士意同家人豈止於君臣邪過明與王
李俱祗召也上即位後御膳不宰牲顯逹上熊烝一盤
上即以充飯建元二年虜㓂夀陽淮南江北百姓搔動
上以顯逹為使持節散騎常侍都督南兖兖徐青冀五
州諸軍事平北將軍南兖州刺史之鎮虜退上敇顯逹
曰虜經破散後當無復犯關理但國家邉防自應過存
備豫宋元嘉二十七年後江夏王作南兖徙鎮盱眙沈
司空亦以孝建初鎮彼政當以淮上要於廣陵耳卿謂
前代此處分云何今僉議皆云卿應據彼地吾未能決
乃當以擾動文武為勞若是公計不得憚之事竟不行
遷都督益寧二州軍事安西將軍益州刺史領宋寧太
守持節常侍如故世祖即位進號鎭西益部山險多不
賔服大度村獠前後刺史不能制顯逹遣使責其租賧
獠帥曰兩眼刺史尚不敢調我遂殺其使顯逹分部將
吏聲將出獵夜徃襲之男女無少長皆斬之自此山夷
震服廣漢賊司馬龍駒據郡反顯逹又討平之永明二
年徴為侍中䕶軍將軍顯逹累任在外經太祖之憂及
見世祖流涕悲咽上亦泣心甚嘉之五年荒人桓天生
自稱桓𤣥宗族與雍司二州界蠻虜相扇動據南陽故
城上遣顯達假節率征虜將軍戴僧静等水軍向宛葉
雍司衆軍受顯逹節度天生率虜衆萬餘人攻舞陰舞
陰戍主輔國將軍殷公愍擊殺其副張麒麟天生被瘡
退走仍以顯逹為使持節散騎常侍都督雍梁南北秦
郢州之竟陵司州之隨郡軍事鎭北將軍領寧蠻校尉
雍州刺史顯達進據舞陽城遣僧静等先進與天生及
虜再戰大破之官軍還數月天生復出攻舞隂殷公愍
破之天生還竄荒中遂城平民曰土三城賊稍稍降散
八年進號征北將軍其年仍遷侍中鎭軍將軍尋加中
領軍出為使持節散騎常侍都督江州諸軍事征南大
將軍江州刺史給鼓吹一部顯逹謙厚有智計自以人
㣲位重每遷官常有愧懼之色有子十餘人誡之曰我
本志不及此汝等勿以富貴陵人家既豪富諸子與王
敬則諸兒並精車牛麗服飾當世快牛稱陳世子青王
三郎烏吕文顯折角江瞿曇白鼻顯達謂其子曰麈尾
扇是王謝家物汝不須捉此自隨十一年秋虜動詔屯
樊城世祖遺詔即本號開府儀同三司隆昌元年遷侍
中車騎將軍開府如故置兵佐豫廢鬱林之勲延興元
年為司空進爵公増邑千戸甲仗五十人入殿高宗即
位進太尉侍中如故改封鄱陽郡公邑三千戸加兵二
百人給油絡車建武二年虜攻徐司詔顯逹出頓徃來
新亭白下以為聲勢上欲悉除高武諸孫㣲言問顯逹
答曰此等豈足介慮上乃止顯逹建武世心懐不安深
自貶匿車乗朽故導從鹵簿皆用羸小不過十數人侍
宴酒後啟上曰臣年已老富貴已足唯少枕枕死特就
陛下乞之上失色曰公醉矣以年老告退不許是時虜
頻宼雍州衆軍不捷失沔北五郡永泰元年乃遣顯逹
北討詔曰晉氏中㣲宋徳將謝蕃臣外叛要荒内侮天
未悔禍左衽亂華巢穴神州逆移年載朕嗣膺景業踵
武前王静言隆替思乂區夏但多難甫夷恩化肇洽興
師擾衆非政所先用戢逺圗權緩北畧冀戎夷知義懐
我好音而凶醜剽狡專事侵掠驅扇異類蟻聚西偏乗
彼自来之資撫其天亡之㑹軍無再駕民不重勞傳檄
以定三秦一麾而臣禹迹在此舉矣且中原士庶久望
皇威乞師請援結軌馳道信不可失時豈終朝宜分命
方嶽因兹大號侍中太尉顯逹可蹔輟槐陰指授羣帥
中外纂嚴加顯逹使持節向襄陽永元元年顯逹督平
北將軍崔慧景衆軍四萬圍南鄉堺馬圏城去襄陽三
百里攻之四十日虜食盡噉死人肉及樹皮外圍既急
虜突走斬獲千計官軍競取城中絹不復窮追顯逹入
據其城遣軍主莊丘黒進取南鄉縣故順陽郡治也虜
主元宏自領十餘萬騎奄至顯逹引軍渡水西據鷹子
山築城人情沮敗虜兵甚急軍主崔恭祖胡松以烏布
幔盛顯逹數人擔之逕道從分磧山出均水口臺軍縁
道奔退死者三萬餘人左軍將張干戰死追贈游撃將
軍顯逹素有威名著於蠻虜至是大損喪焉御史中丞
范岫奏免顯逹官朝議優詔答曰昔衛霍出塞往往無
功馮鄧入關有時虧喪況公規謨肅舉期寄兼深見可
知難無損威畧方振逺圗廓清朔土雖執憲有常非所
得議顯逹表解職不許求降號又不許以顯達為都督
江州軍事江州刺史鎭盆城持節本官如故初王敬則
事起始安王遥光啟明帝慮顯逹為變欲追軍還事尋
平乃寢顯逹亦懐危怖及東昬立彌不樂還京師得此
授甚喜尋加領征南大將軍給三望車顯達聞京師大
相殺戮又知徐孝嗣等皆死傳聞當遣兵襲江州顯達
懼禍十一月十五日舉兵令長史庾𢎞遠司馬徐虎龍
與朝貴書曰諸君足下我太祖高皇帝叡哲自天超人
作聖屬彼宋季綱紀自頓應禪從民遘此基業世祖武
皇帝昭畧通逺克纂洪嗣四闗罷嶮三河静塵鬱林海
陵頓孤負荷明帝英聖紹建中興至乎後主行悖三才
琴横凷席繡積麻筵淫犯先宫穢興閨闥皇陛為市㕓
之所雕房起征戰之門任非華尚寵必寒厮江僕射兄
弟忠言屬薦正諫繁興覆族之誅於斯而至故乃犴噬
之刑四剽於海路家門之舋一起於中都蕭劉二領軍
並升御座共禀遺詔宗戚之苦諒不足談渭陽之悲何
辜至此徐司空歴葉忠榮清簡流世匡翼之功未著傾
宗之罰已彰沈僕射年在懸車將念机杖歡歌園藪絶
影朝門忽招陵上之罰何萬古之傷哉遂使紫臺之路
絶縉紳之儔纓組之閤罷金張之𦙍悲哉蟬冕為賤寵
之服嗚呼皇陛列劫豎之坐且天人同怨乾象變錯往
歳三州流血今者五地自動昔漢池異色胥王因之見
廢吳郡蹔震歩生以為姦倖况事隆於往怪舋倍於前
虐此而未廢孰不可興王僕射王領軍崔䕶軍中維簡
正逆念剖心蕭衛尉蔡詹事沈左衛各負良家共傷時
嶮先朝遺舊志在名節同列丹書要同義舉建安殿下
秀德沖遠寔允神器昬明之舉往聖流言今忝役戎驅
亟請乞路須京塵一静西迎大駕歌舞太平不亦佳哉
裴豫州宿遣誠言久懐慷慨計其勁兵已登淮路申司
州志節堅明分見迎合總勒偏率殿我而進蕭雍州房
僧寄並已纂邁旌鼓將及南兖州司馬崔恭祖壯烈超
羣嘉驛屢至佇聽烽諜共成脣齒荆郢行事蕭張二賢
莫不案劒餐風横戈待節闗畿蕃守之儔孰非義侣我
大尉公體道合聖杖徳脩文神武横於七伐雄畧震於
九綱是乃從彼英序還抗社稷本欲鳴笳細錫無勞戈
刃但忠黨有心節義難遣信次之間森然十萬飛旍咽
於九𣲖列艦迷於三川此蓋捧海澆螢烈火消凍耳吾
子其擇善而從之無令竹帛空為後人笑也朝廷遣後
軍將軍胡松驍騎将軍李叔獻水軍據梁山左衛將軍
左興盛假節加征虜將軍督前鋒軍事屯新亭輔國將
軍驍騎將軍徐世摽領兵屯杜姥宅顯逹率衆數千人
發尋陽與胡松戰於采石大破之京邑震恐十二月十
三日顯逹至新林築城壘左興盛率衆軍為拒戰之計
其夜顯逹多置屯火於岸側潛軍渡取石頭北上襲宫
城遇風失曉十四日平旦數千人登落星崗新亭軍望
火謂顯逹猶在既而奔歸赴救屯城南宫掖大駭閉門
守備顯逹馬矟從歩軍數百人於西洲前與臺軍戰再
合大勝手殺數人矟折官軍繼至顯逹不能抗退走至
西州後烏榜村為騎官趙潭注矟刺落馬斬之於籬側
血湧湔籬似淳于伯之被刑也時年七十三顯逹在江
州遇疾不治尋而自差意甚不悦是冬連大雪梟首於
朱雀而雪不集之諸子皆伏誅
史臣曰光武功臣所以能終其身名者非唯不任職事
亦以繼奉明章心尊正嫡君安乎上臣習乎下王陳㧞
迹奮飛則建元永明之運身極鼎將則建武永元之朝
勲非往時位踰昔等禮授雖重情分不交加以主猜政
亂危亡慮及舉手扞頭人思自免干戈既用誠淪犯上
之跡敵國起於同舟況又疎於此者也
贊曰糾糾敬則臨難不惑功成殿寢誅我蝥賊顯達孤
根應義南蕃威揚寵盛鼎食高門王虧河兖陳挫襄樊
　
　
　
　
　
　
　
　南齊書卷二十六
　南齊書卷二十六考證
王敬則傳衛尉丞顔靈寳窺見太祖乗馬在外竊謂親
　人曰今若不開内領軍天下㑹是亂耳○(臣祖庚/)按
　高帝紀不載宋後廢帝紀亦無此語通鑑考異曰靈
　實若語所親則須有知者豈得宿衛晏然不動據此
　則傳固未可盡信也
明旦四貴集議○按南史齊高帝紀公與袁粲褚彦回
　劉彦節更直入決事號為四貴
仲雄於御前作懊儂曲○(臣祖庚/)按晉志曰懊儂歌者
　隆安初俗間訛謡之曲歌云春草可攬結女兒可攬
　擷杜佑曰懊儂歌石崇妾緑珠所作絲布澁難縫一
　曲而已仲雄葢倣其曲而作歌也
收敬則子員外郎世雄○(臣承蒼/)按通鑑注云此即敬
　則世子仲雄也仲世二字必有一誤
興盛軍容袁文曠斬之○(臣祖庚/)按通鑑作軍客又按
　南史有軍容馬容如桓康為齊高帝軍容蕭摩訶馬
　容陳智深葢皆簡拔魁健有武藝之士使之前驅以
　壯軍馬之容故以為名然則通鑑客字或容字之訛
　也
　
　
　
　
　
　
　
　
　
　
　
　
　南齊書卷二十六考證
欽定四庫全書
　南齊書卷二十七
　　梁　　　蕭　　　子　　　顯　　　撰
　列傳第八
　　劉懷珍　李安民　王𤣥載(弟𤣥邈/)
劉懐珍字道玉平原人漢膠東康王寄後也祖昶宋武
帝平齊以為青州治中至員外常侍伯父奉伯宋世為
陳南頓二郡太守懐珍幼隨奉伯至夀陽豫州刺史趙
伯符出獵百姓聚觀懐珍獨避不視奉伯異之曰此兒
方興吾宗本州辟主簿元嘉二十八年亡命司馬順則
聚黨東揚州遣懐珍將數千人掩討平之宋文帝召問
破賊事狀懐珍讓功不肯當親人怪問焉懐珍曰昔國
子尼耻陳河間之級吾豈能論邦域之㨗哉時人稱之
江夏王義恭出鎭盱眙道遇懐珍以應對見重取為驃
騎長史兼墨曹行參軍尋除振武將軍長廣太守孝建
初為義恭大司馬參軍直閣將軍懐珍北州舊姓門附
殷積啟上門生千人充宿衛孝武大驚召取青冀豪家
私附得數千人土人怨之隨府轉太宰參軍大明二年
虜圍泗口城青州刺史顔師伯請援孝武遣懐珍將歩
騎數千赴之於麋溝湖與虜戰破七城拜建武將軍樂
陵河間二郡太守賜爵廣晉縣侯明年懐珍啟求還孝
武荅曰邉維須才未宜陳請竟陵王誕反郡豪民王弼
勸懐珍應之懐珍斬弼以聞孝武大喜除豫章王子尚
車騎參軍加龍驤將軍泰始初除寧朔將軍東安東莞
二郡太守率龍驤將軍王敬則姜產歩騎五千討夀陽
廬江太守王仲子南奔賊遣偽廬江太守劉道蔚五千
人頓建武澗築三城懐珍遣軍主段僧愛等馬歩三百
餘人掩擊斬之引軍至晉熙偽太守閻湛拒守劉子勛
遣将王仲虯歩卒萬人救之懐珍遣馬歩三千人襲撃
仲虯大破之於莫邪山遂進夀陽又遣王敬則破殷琰
將劉從等四壘於横塘死虎懐珍等乗勝逐北頓夀春
長邏門宋明帝嘉其功除羽林監屯騎校尉將軍如故
懐珍請先平賊辭讓不受建安王休仁濃湖與賊相持
久未決明帝召懐珍還拜前將軍加輔國將軍領軍向
青山助擊劉胡事平除游擊將軍輔國將軍如故青州
刺史沈文秀拒命明帝遣其弟文炳宣喻使懐珍領馬
歩三千人隨文炳俱行未至薛安都引虜徐兖已没張
永沈攸之於彭城大敗勅懐珍歩從盱眙自淮陰濟淮
救永等而官軍為虜所逐相繼奔歸懐珍乃還三年春
敇懐珍權鎮山陽先是明帝遣青州刺史明僧暠北征
僧暠遣將於王城築壘以逼沈文秀壍壁未立為文秀
所破仍進攻僧暠帝使懐珍率龍驤將軍王廣之五百
騎歩卒二千人㳂海救援至東海而僧暠已退保東萊
懐珍進據朐城衆心忷懼或欲且保郁州懐珍謂衆曰
卿等傳文秀厚賂胡師規為外援察其徒黨何能必就
左衽齊士庶見於名義積葉聲介一馳東萊可飛書而
下何容阻軍緩邁止於此邪遂進至黔陬偽高密平昌
二郡太守潰走懐珍達朝廷意送致文炳文秀終不從
命焚燒郭邑百姓聞懐珍至皆喜偽長廣太守劉桃根
領數千人戍不其城懐珍引軍次洋水衆皆曰文秀今
遊騎境内宜堅壁伺隙懐珍曰今衆少糧單我懸彼固
政宜簡精鋭掩其不備耳遣王廣之將百騎襲䧟其城
桃根走偽東萊太守鞠延僧數百人據城劫留高麗獻
使懐珍又遣寧朔將軍明慶符與廣之擊降延僧遣高
麗使詣京師文秀聞諸城皆敗乃遣使張靈碩請降懐
珍乃還其秋虜遂侵齊圍歴城梁鄒二城游騎至東陽
擾動百姓冀州刺史崔道固兖州刺史劉休賔告急休
賔懐珍從弟也朝廷以懐珍為使持節都督徐兖二州
軍事輔國將軍平胡中郎將徐州刺史封艾縣侯邑四
百戸督水歩四十餘軍赴救二城既没乃止改授寧朔
將軍竟陵太守轉巴陵王征西司馬領南義陽太守建
平王景素為荆州仍徙右軍司馬遷南郡太守加寧朔
將軍明帝手詔懐珍曰卿性忠讜平所仗頼在彼與年
少共事不可深存受益景素兒乃佳但不能接物頗亦
墮事卿每諫之懐珍奉㫖帝寢疾又詔懐珍曰卿不應
乃作景素佐才舊所寄今徴卿參二衛直㑹帝崩乃為
安成王撫軍司馬領南高平太守朝廷疑桂陽王休範
中書舍人王道隆宣㫖以懐珍為冠軍將軍豫章太守
懐珍曰休範雖有禍萌安敢便發若終為宼必請奉律
吞之今者賜使恐成猜廹固請不就乃除黄門郎領虎
賁中郎將青州大中正桂陽反加懐珍前將軍守石頭
為使持節督豫司二州郢州之西陽軍事冠軍將軍豫
州刺史建平王景素反懐珍遣子靈哲領兵赴京師昇
明元年進號征虜將軍沈攸之在荆楚朝議疑惑懐珍
遣宂從僕射張䕶使郢致誠於世祖并陳計策及攸之
起兵衆謂當㳂流直下懐珍謂僚佐曰攸之矜躁夙著
虐加楚服必當阻兵中流聲劫㓜主不敢長驅決勝明
矣遣子靈哲領馬歩數千人衛京師攸之遣使許天保
説結懐珍懐珍斬之送首於太祖太祖送示攸之進號
左將軍徙封中宿縣侯增邑六百戸攸之圍郢城懐珍
遣建寧太守張謨游擊將軍裴仲穆蠻漢軍萬人出西
陽破賊前鋒公孫方平軍數千人收其噐甲進平南將
軍增督南豫北徐二州增邑為千戸初孝武世太祖為
舍人懐珍為直閤相遇早舊懐珍假還青州上有白驄
馬齧人不可騎送與懐珍别懐珍報上百匹絹或謂懐
珍曰蕭君此馬不中騎是以與君耳君報百匹不亦多
乎懐珍曰蕭君局量堂堂寕應負人此絹吾方欲以身
名託之豈計錢物多少太祖輔政以懐珍内資未多二
年冬徴為都官尚書領前軍將軍以第四子寧朔將軍
晃代為豫州刺史或疑懐珍不受代太祖曰我布衣時
懐珍便推懐投款況在今日寧當有異晃發經日而疑
論不止上乃遣軍主房靈民領百騎追送晃謂靈民曰
論者謂懐珍必有異同我期之有素必不應爾卿是其
鄉里故遣卿行非唯衛新亦以迎故也懐珍還仍授相
國右司馬建元元年轉左衛將軍加給事中改霄城侯
増邑二百戸明年加散騎常侍虜宼淮肥以本官加平
西將軍假節西屯巢湖為夀春勢援虜退乃還懐珍年
老以禁旅辛勤求為閑職轉光祿大夫常侍如故其冬
虜宼朐山授使持節安北將軍本官如故領兵救援未
至事寧解安北持節四年疾篤上表解職上優詔答許
别量所授其夏卒年六十三遺言薄葬世祖追贈散騎
常侍鎭北將軍雍州刺史諡曰敬侯子靈哲字文明解
褐王國常侍行參軍尚書直郎齊臺歩兵校尉建元初
歴寧朔將軍臨川王前軍諮議廬陵内史齊郡太守前
軍將軍靈哲所生母嘗病靈哲躬自祈禱夢見黄衣老
公曰可取南山竹笋食之疾立可愈靈哲驚覺如言而
疾瘳嫡母崔氏及兄子景煥泰始中没虜靈哲為布衣
不聼樂及懐珍卒當襲爵靈哲固辭以兄子在虜中存
亡未測無容越當茅土朝廷義之靈哲傾產私贖嫡母
及景煥累年不能得世祖哀之令北使告虜主虜主送
以還南襲懐珍封爵靈哲水明初歴護軍長史東中郎
諮議領中直兵出為寧朔將軍巴西梓潼二郡太守西
陽王左軍司馬隆昌元年卒年四十九
李安民蘭陵承人也祖嶷衛軍參軍父欽之殿中將軍
補薛令安民隨父之縣元嘉二十七年没虜率部曲自
㧞南歸太子劭逆使安民領支軍降義師板建威將軍
補魯爽左軍及爽反安民遁還京師除領軍行參軍遷
左衛殿中將軍大明中虜侵徐兖以安民為建威府司
馬無鹽令除殿中將軍領軍討漢川互螫賊晉安王子
勛反明帝除安民武衛將軍領水軍補建安王司徒城
局參軍擊赭圻湖白荻浦獺窟皆㨗除積射將軍軍主
張興世據錢溪糧盡為賊所逼安民率舟乗數百越賊
五城送米與興世偽軍主沈仲王張引軍自􁀙口欲斷
江安民進軍合戰破之又擊鵲尾江城皆有功事平明
帝大會新亭勞接諸軍主摴蒲官賭安民五擲皆盧帝
大驚目安民曰卿面方如田封侯狀也安民少時貧窶
有一人從門過相之曰君後當大富貴與天子交手共
戲至是安民尋此人不知所在從張永沈攸之討薛安
都於彭城軍敗安民在後拒戰還保下邳除寕朔將軍
戍淮陽城論􁀙口功封邵武縣子食邑四百戸復隨吳
喜沈攸之擊虜達雎口戰敗還保宿豫淮北既没明帝
敇留安民戍甬城除寧朔將軍冗從僕射戍泗口領舟
軍縁淮游防至夀春虜遣偽長社公連營十餘里宼汝
陰豫州刺史劉勔擊退之虜荆亭戍主昇乞奴棄城歸
降安民率水軍攻前破荆亭絶其津逕遷寧朔將軍冠
軍司馬廣陵太守行南兖州事太祖在淮安民遥相結
事明帝以為疑徙安民為劉韞冠軍司馬寕逺將軍京
兆太守又除寕朔將軍司州刺史領義陽太守竝不拜
重除本職又不拜改授寕朔將軍山陽太守泰始末淮
北民起義欲南歸以安民督前鋒軍事又請援接不克
還除越騎校尉復為寧朔將軍山陽太守三巴擾亂太
守張澹棄涪城走以安民假節都督討蜀軍事輔師將
軍土獠亂漢中敇安民回軍至魏興事寕還至夏口元
徽初除督司州軍事司州刺史領義陽太守假節將軍
如故别敇安民曰九江須防邉備宜重今有此授以增
鄢郢之勢無所致辭也及桂陽王休範起事安民出頓
遣軍援京師徴授左將軍加給事中建平王景素作難
冠軍黄回游擊將軍高道慶輔國將軍曹欣之等皆宻
遣致誠而游擊將軍高道慶領衆出討太祖慮其有變
使安民及南豫州刺史段佛榮行以防之安民至京口
破景素軍於葛橋景素誅留安民行南徐州事城局參
軍王逈素為安民所親盗絹二匹安民流涕謂之曰我
與卿契闊備嘗今日犯王法此乃卿負我也於軍門斬
之厚為歛祭軍府皆震服授冠軍將軍驍衛將軍不拜
轉征虜將軍東中郎司馬行㑹稽郡事安民將東太祖
與别宴語淹留日夜安民密陳宋運將盡厯數有歸蒼
梧縱虐太祖憂迫無計安民白太祖欲於東奉江夏王
躋起兵太祖不許乃止蒼梧廢太祖徴安民為使持節
督北討軍事冠軍將軍南兖州刺史沈攸之反太祖召
安民以本官鎭白下治城隍加征虜將軍進軍西討又
進前將軍行至盆城沈攸之平仍授督郢州司州之義
陽諸軍事郢州刺史持節將軍如故昇明三年遷左衛
將軍領衛尉太祖即位為中領軍封康樂侯邑千戸宋
泰始以來内外頻有賊宼將帥已下各募部曲屯聚京
師安民上表陳之以為自非淮北常備其外餘軍悉皆
輸遣若親近宜立隨身者聼限人數上納之故詔斷衆
募時王敬則以勲誠見親至於家國密事上唯與安民
論議謂安民曰署事有卿名我便不復細覽也尋為領
軍將軍虜宼夀春至馬頭詔安民出征加鼓吹一部虜
退安民㳂淮進夀春先是宋世亡命王元初聚黨六合
山僣號自云垂手過膝州郡討不能擒積十餘年安民
遣軍偵候生禽元初斬建康市加散騎常侍其年虜又
南侵詔安民持節履行緣淮清泗諸戍屯軍虜攻朐山
連口甬城安民頓泗口分軍應赴三年引水歩軍入清
至淮陽與虜戰破之虜退安民知有伏兵乃遣族弟馬
軍主長文二百騎為前驅自與軍副周盤龍崔文仲係
其後分軍隠林及長文至宿豫虜見衆少數千騎遮之
長文且退且戰引賊向大軍安民率盤龍等趨兵至合
戰於孫溪渚戰父彎側虜軍大敗赴清水死不可勝數
虜遣其莵頭公送攻車材至布丘左軍將軍孫文顯擊
破走之燒其車材淮北泗州聞太祖受命咸欲南歸至
是徐州人桓摽之兖州人徐猛子等合義衆數萬砦險
求援太祖詔曰青徐泗州義舉雲集安民可長轡遐馭
指授羣帥安民赴救留遲虜急兵攻摽之等皆没上甚
責之太祖崩遺詔加侍中世祖即位遷撫軍將軍丹陽
尹永明二年遷尚書左僕射將軍如故安民時屢啟密
謀見賞又善結尚書令王儉故世傳儉啟有此授尋上
表以年疾求退改授散騎常侍金紫光禄大夫將軍如
故四年為安東將軍吳興太守常侍如故卒官年五十
八賻錢十萬布百匹吳興有項羽神護郡聼事太守不
得上太守到郡必須祀以軛下牛安民奉佛法不與神
牛著屐上聼事又於聼上八關齋俄而牛死葬廟側今
呼為李公牛冡及安民卒世以神為祟詔曰安民歴位
内外庸績顯著忠亮之誠每簡朕心敷政近畿方申任
寄奄至殞喪痛傷于懐贈鎭東將軍鼓吹一部常侍太
守如故諡曰肅侯
王𤣥載字產休下邳人也祖宰偽北地太守父蕤東莞
太守𤣥載解褐江夏王國侍郎太宰行參軍泰始初為
長水校尉隨張永征彭城臺軍大敗𤣥載全軍據下邳
城拒虜假冠軍將軍官軍新敗人情恐駭以𤣥載士望
板為徐州刺史持節監徐州豫州梁郡軍事寕朔將軍
平胡中郎將尋又領山陽東海二郡太守五年督青兖
二州刺史將軍東海郡如故七年復為徐州督徐兖二
州鍾離太守將軍郎將如故遷左軍將軍仍為寧朔將
軍歴陽太守改持節都督二豫冠軍將軍南豫州刺史
太守如故遷撫軍司馬出為持節督梁南北秦三州軍
事冠軍將軍西戎校尉梁秦二州刺史進號征虜將軍
尋徙督益寧二州益州刺史建寧太守將軍持節如故
沈攸之之難𤣥載起義送誠進號後軍將軍封鄂縣子
徴散騎常侍領後軍未拜建元元年為左民尚書鄂縣
子如故㑹虜動南兖州刺史王敬則奔京師上遣𤣥載
領廣陵加平北將軍假節行南兖州事本官如故事寧
為光祿大夫員外散騎常侍永明四年為持節監兖州
緣淮諸軍事平北將軍兖州刺史六年卒時年七十六
諡烈子𤣥載夷雅好𤣥言修士操在梁益有清績西州
至今思之從弟𤣥謨子瞻宋明帝世為黄門郎素輕世
祖世祖時在大牀寢瞻謂豫章王曰帳中物亦復隨人
寢興世祖衘之未嘗形色建元元年為冠軍將軍永嘉
太守詣闕跪拜不如儀為守寺所列有司以啟世祖世
祖召瞻入東宫仍送付廷尉殺之遣左右口啟上曰父
辱子死王瞻傲慢朝廷臣輙以收治太祖曰語郎此何
足計既聞曕已死乃黙無言瞻兄寛宋世與瞻竝為方
伯至是瞻雖坐事而寛位待如舊也寛泰始初為隨郡
値西方反父𤣥謨在都寛棄郡歸明帝加賞使隨張永
討薛安都寛辭以母猶存在西為賊所執請得西行遂
襲破隨郡斬偽太守劉師念㧞其母事平明帝嘉之使
圖畫寛形建元初為散騎常侍光祿大夫領前軍將軍
永明元年為太常坐於宅殺牛免官後為光祿大夫三
年卒
𤣥載弟𤣥邈字產逺初為驃騎行軍參軍太子左積弩
將軍射聲校尉泰始初遷輔國將軍清河廣平二郡太
守幽州刺史青州刺史沈文秀反𤣥邈欲向朝廷慮見
掩襲乃詣文秀求安軍頓文秀令頓城外𤣥邈即立營
壘至夜拔軍南奔赴義比曉文秀追不復及明帝以為
持節都督青州青州刺史將軍如故太祖鎭淮陰為帝
所疑遣書結𤣥邈𤣥邈長史房叔安勸𤣥邈不相答和
罷州還太祖以經途令人要之𤣥邈雖許既而嚴軍直
過還都啟帝稱太祖有異謀太祖不恨也昇明中太祖
引為驃騎司馬冠軍將軍太山太守𤣥邈甚懼而太祖
待之如初遷散騎常侍驍騎將軍冠軍如故出為持節
都督梁南秦二州軍事征虜將軍西戎校尉梁南秦二
州刺史兄弟同時為方伯封河陽縣侯建元元年進號
右將軍侯如故亡命李烏奴作亂梁部陷白馬戍𤣥邈
率東從七八百人討之不克慮不自保乃使人偽降烏
奴告之曰王使君兵衆羸弱棄伎妾於城内㩦愛妾二
人去已數日矣烏奴喜輕兵襲州城𤣥邈設伏擊破之
烏奴挺身走太祖聞之曰𤣥邈果不負吾意遇也還為
征虜將軍長沙王後軍司馬南東海太守遷都官尚書
世祖即位轉右將軍豫章王太尉司馬出為冠軍將軍
臨川内史秩中二千石還為前軍司徒司馬散騎常侍
太子右率永明七年為持節都督兖州緣淮軍事平北
將軍兖州刺史未之任轉大司馬加後將軍八年轉太
常遷散騎常侍右衛將軍出為持節監徐州軍事平北
將軍徐州刺史十一年建康蓮華寺道人釋法智與州
民周盤龍等作亂四百人夜攻州城西門登梯上城射
殺城局參軍唐潁遂入城内軍主耿虎徐思慶董文定
等拒戰至曉𤣥邈率百餘人登城便門奮擊生擒法智
盤龍等𤣥邈坐免官鬱林即位授撫軍將軍遷使持節
安西將軍歴陽南譙二郡太守延興元年加散騎常侍
尋轉中護軍高宗使𤣥邈往江州殺晉安王子懋𤣥邈
苦辭不行及遣王廣之往廣陵取安陸王子敬𤣥邈不
得已奉㫖給鼓吹置佐建武元年遷持節都督南兖兖
徐青冀五州軍事平北将軍南兖州刺史轉護軍將軍
加散騎常侍四年卒年七十二贈安北將軍雍州刺史
諡曰壯侯同族王文和宋鎮北大將軍仲徳兄孫也景
和中為義陽王㫤征北府主簿㫤於彭城奔虜部曲皆
散文和獨送至界上㫤謂之曰諸人皆去卿有老母何
不去邪文和乃去昇明中為巴陵内史沈攸之事起文
和斬其使馳白世祖告變棄郡奔郢城永明中歴青冀
兖益四州刺史平北將軍
史臣曰宋氏將季離亂日兆家懐逐鹿人有異圖故蕃
岳阻兵之機州郡觀釁之㑹此數子皆宿將舊勳與太
祖比肩為方伯年位高下或為先軰而薦誠君側奉義
萬里以此知樂推之非妄信民心之有歸𤣥載兄弟門
從世秉誠烈不為道家所忌斯今之耿氏也
贊曰霄城報馬分義先推靈哲守讓方軌丁韋李佐東
土謀發天機王為清政其風不衰𤣥邈簡朕早背同歸
　
　
　
　
　
　
　
　
　
　
　南齊書卷二十七
　南齊書卷二十七考證
劉懐珍傳亾命司馬順則聚黨東揚州○(臣承蒼/)按宋
　書州郡志孝建元年分揚州之㑹稽東陽新安永嘉
　臨海五郡為東揚州此司馬順則作亂在元嘉二十
　八年不應即有東揚州之稱未詳所謂
夢見黄衣老公曰可取南山竹笋食之疾立可愈○(臣/)
　(承蒼/)按南史夢見黄衣老公與藥靈哲驚覺于枕間
　得之藥似竹根于齋前種葉似􁔈茨與此傳所載小
　異
李安民傳安民○按南史民作人
城局參軍王逈○諸本同王逈南史作王回
吳興有項羽神䕶郡聼事太守到郡必須祀以軛下牛
　安民奉佛法不與神牛著屐上聼事及安民卒世以
　神為祟○(臣祖庚/)按宋書孔季恭傳為吳興太守云
　項羽神居郡聼事二千石至常避之季恭居郡聼事
　竟無害也梁書蕭琛傳遷吳興太守郡有項王廟土
　民名為憤王甚有靈驗遂祀於郡聼事琛至徙神還
　廟南史蕭猷傳為吳興太守與楚王廟神交飲祈禱
　必從後為益州刺史齊茍兒反乃遥禱請救有田老
　逢數百騎如風言吳興楚王來救是日猷大破茍兒
　又南史蕭惠明傳為吳興太守惠明謂綱紀曰孔季
　恭嘗為此郡未聞有災遂盛設筵榻接賔數日見一
　人長丈餘張弓挟矢向惠明既而不見因發背旬日
　而卒又蕭惠荃傳惠基弟惠休永元元年徙吳興太
　守徴為右僕射吳興項羽神舊酷烈世人云惠休事
　神謹故得美還據此一項羽神從之則吉逆之則凶
　一若人之死生禍福皆神操其柄作史者每鋪張而
　樂道之難免近誣之失矣
　
　
　
　南齊書卷二十七考證
欽定四庫全書
　南齊書卷二十八
　　梁　　　蕭　　　子　　　顯　　　撰
　列傳第九
　　崔祖思　劉善明　蘇　侃　垣榮祖
崔祖思字敬元清河東武城人崔琰七世孫也祖諲宋
冀州刺史父僧護州秀才祖思少有志氣好讀書史初
州辟主簿與刺史劉懐珍於堯廟祀神廟有蘇侯像懐
珍曰堯聖人而與雜神為列欲去之何如祖思曰蘇峻
今日可謂四凶之五也懷珍遂令除諸雜神太祖在淮
陰祖思聞風自結為上輔國主簿甚見親待參豫謀議
除奉朝請安成王撫軍行參軍員外正員郎冀州中正
宋朝初議封太祖為梁公祖思啟太祖曰䜟書云金刀
利刃齊刈之今宜稱齊實應天命從之轉為相國從事
中郎遷齊國内史建元元年轉長兼給事黄門侍郎上
初即位祖思啟陳政事曰禮誥者人倫之襟冕帝王之
樞柄自古開物成務必以敎學為先世不習學民罔志
義悖競因斯而興禍亂是焉而作故篤俗昌治莫先道
敎不得以夷禍革慮儉泰移業今無員之官空受祿力
三載無考績之効九年闕登黜之序國儲以之虛匱民
力為之凋散能否無章涇渭混流宜太廟之南引修文
序司農以北廣開武校臺州列國限外之職問其所樂
依方課習各盡其能月供僮幹如先充給若有廢墮遣
還故郡殊經奇藝待以不次士修其業必有異等民識
其利能無勉勵又曰漢文集上書囊以為殿帷身衣弋
綈以韋帶劒慎夫人衣不曵地惜中民十家之產不為
露臺蜀主取帳鈎銅鑄錢以充國用魏武遣女皁帳婢
十人東阿婦以繡衣賜死王景興以淅米見誚宋武節
儉過人張妃房帷碧綃蚊幬三齊苮席五盞盤桃花米
飯殷仲文勸令畜伎答云我不解聲仲文曰但畜自解
又答畏解故不畜歴觀帝王未嘗不以約素興侈麗亡
也伏惟陛下體唐成儉踵虞為樸寢殿則素木卑構饍
噐則陶瓢充御瓊簪玉筯碎以為塵珍裘繡服焚之如
草斯實風高上代民偃下世矣然敎信雖孚氓染未革
宜加甄明以速歸厚詳察朝士有柴車蓬館高以殊等
雕墻華輪卑其稱謂馳禽荒色長違清編嗜音酣酒守
官不徙物識義方且懼且勸則調風變俗不俟終日又
曰憲律之重由來尚矣故曹參去齊唯以獄市為寄餘
無所言路温舒言秦有十失其一尚在治獄之吏是也
實宜清置廷尉茂簡三官寺丞獄主彌重其選研習律
令刪除繁苛詔獄及兩縣一月三訊觀貎察情欺枉必
達使明愼用刑無忝大易寧失不經靡愧周書漢來治
律有家子孫竝世其業聚徒講授至數百人故張于二
氏絜譽文宣之世陳郭兩族流稱武明之朝決獄無寃
慶昌枝裔槐衮相襲蟬紫傳輝今廷尉律生乃令史門
戸族非咸𢎞庭缺于訓刑之不措抑此之由如詳擇篤
厚之士使習律令試簡有徴擢為廷尉僚屬茍官世其
家而不美其績鮮矣廢其職而欲善其事未之有也若
劉累傳守其業庖人不乏龍肝之饌斷可知矣又曰樂
者動天地感鬼神正情性立人倫其義大矣按前漢編
戸千萬太樂伶官方八百二十九人孔光等奏罷不合
經法者四百四十一人正樂定員唯置三百八十八人
今戸口不能百萬而太樂雅鄭元徽時校試千有餘人
後堂雜伎不在其數糜廢力役傷敗風俗今欲撥邪歸
道莫若罷雜伎王庭唯置鍾簴羽戚登歌而已如此則
官充給養國反淳風矣又曰論儒者以德化為本談法
者以刻削為體道敎治世之梁肉刑憲亂世之藥石故
以敎化比雨露名法方風霜是以有恥且格敬讓之樞
紐令行禁止為國之關楗然則天下治者賞罰而已矣
賞不事豐所病於不均罰不在重所困於不當如令甲
勳少乙功多賞甲而捨乙天下必有不勸矣丙罪重丁
𤯝輕罰丁而赦丙天下必有不悛矣是賞罰空行無當
乎勸沮將令見罰者寵習之臣受賞者仇讐之士戮一
人而萬國懼賞匹夫而四海悦又曰籍税以厚國國虚
民貧廣田以實廪國富民瞻堯資用天之儲實拯懷山
之數湯憑分地之積以勝流金之運近代魏置典農而
中都足食晉開汝潁而汴河委儲今將掃闢咸華題鏤
龍漠宜簡役敦農開田廣稼時罷山池之威禁深抑豪
右之兼擅則兵民優贍可以出師又曰古者左史記言
右史記事故君舉必書盡直筆而不汚上無妄動知如
絲之成綸今者著作之官起居而已述事之徒襃䛕為
體世無董狐書法必隠時闕南史直筆未聞又廢諫官
聼納靡依雖課勵朝僚徴訪芻輿莫若推舉質直職思
其憂夫越任于事在言為難當官而行處辭或易物議
既以無言望己已亦當以吞黙慙人中丞雖謝咸𤣥未
有全廢劾簡廷尉誠非釋之寧容都無訊牒故知與其
謬人寧不廢職目前之明効也漢徴貢禹為諫大夫矢
言先策夏侯勝狂直拘繫出補諷職伐柯非遐行之即
善又曰天地無心賦氣自均寧得誕秀徃古而獨寂寥
一代將在知與不知用與不用耳夫有賢而不知知賢
而不用用賢而不委委賢而不信此四者古今之通患
也今誠重郭隗而招劇辛任鮑叔以求夷吾則天下之
士不待召而自至矣上優詔報答尋遷寧朔將軍冠軍
司馬領齊郡太守本官如故是冬虜動遷冠軍將軍軍
主屯淮上二年進號征虜將軍軍主如故仍遷假節督
青冀二州刺史將軍如故少時卒上歎曰我方欲用祖
思不幸可惜詔賻錢三萬布五十匹祖思宗人文仲初
辟州從事泰始初為薛安都平北主簿拔難歸國元徽
初從太祖於新亭拒桂陽賊著誠効除游擊將軍沈攸
之事起助豫章王鎭東府歴驃騎諮議出為徐州刺史
建元初封建陽縣子三百戸二年虜攻鍾離文仲擊破
之又遣軍主崔孝伯等過淮攻拔虜茬眉戍殺戍主龍
得侯及偽陽平太守郭杜羝館陶令張徳濮陽令王明
時虜攻殺馬頭太守劉從上曰破茬眉足相補文仲又
遣軍主陳靖攻虜竹邑戍主白仲都又遣軍主崔延叔
攻偽淮陽太守梁惡竝殺之三年淮北義民桓磊磈於
抱犢固與虜戰大破之仲文馳啟上敇曰北間起義者
衆深恐良㑹不再至卿善奬沛中人若能一時攘袂當
遣一佳將直入也文仲在政為百姓所憚除黄門郎領
越騎校尉改封隨縣嘗獻太祖纒鬚䋲一枚上為納受
永明元年為太子左率累至征虜將軍冠軍司馬汝陰
太守四年卒贈後將軍徐州刺史諡襄子
劉善明平原人鎮北將軍懷珍族弟也父懷民宋世為
齊北海二郡太守元嘉末青州饑荒人相食善明家有
積粟躬食饘粥開倉以救鄉里多獲全濟百姓呼其家
田為續命田少而靜處讀書刺史杜驥聞名候之辭不
相見年四十刺史劉道隆辟為治中從事父懷民謂善
明曰我已知汝立身復欲見汝立官也善明應辟仍舉
秀才宋孝武見其對策强直甚異之泰始初徐州刺史
薛安都反青州刺史沈文秀應之時州治東陽城善明
家在郭内不能自拔伯父彌之詭說文秀求自効文秀
使領軍主張靈慶等五千援安都彌之出門密謂部曲
曰始免禍坑矣行至下邳起義背文秀善明從伯懷恭
為北海太守據郡相應善明密契收集門宗部曲得三
千人夜斬關奔北海族兄乗民又聚衆渤海以應朝廷
而彌之尋為薛安都所殺明帝贈輔國將軍青州刺史
以乗民為寧朔將軍冀州刺史善明為寧朔長史北海
太守除尚書金部郎乗民病卒仍以善明為綏遠將軍
冀州刺史文秀既降除善明為屯騎校尉出為海陵太
守郡境邉海無樹木善明課民種榆檟雜菓遂獲其利
還為後軍將軍直閤五年青州没虜善明母䧟北虜移
置桑乾善明布衣蔬食哀戚如持喪明帝每見為之歎
息時人稱之轉寕朔將軍巴西梓潼二郡太守善明以
母在虜中不願西行涕泣固請見許朝廷多哀善明心
事元徽初遣北使朝議令善明舉人善明舉州鄉北平
田惠紹使虜贖得母還幼主新立羣公秉政善明獨結
事太祖委身歸誠二年出為輔國將軍西海太守行青
冀二州刺史至鎭表請北伐朝議不同善明從弟僧副
與善明俱知名於州里泰始初虜㬥淮北僧副將部曲
二千人東依海島太祖在淮隂壯其所為召與相見引
為安成王撫軍叅軍蒼梧肆㬥太祖憂恐常令僧副微
行伺察聲論使僧副密告善明及東海太守垣崇祖曰
多人見勸北固廣陵恐一旦動足非為長算今秋風行
起卿若能與垣東海微共動虜則我諸計可立善明曰
宋氏將亡愚智所辨故胡虜若動反為公患公神武世
出唯當静以待之因機奮發功業自定不可逺去根本
自貽猖獗遣部曲健兒數十人隨僧副還詣領府太祖
納之蒼梧廢徴善明為冠軍將軍太祖驃騎諮議南東
海太守行南徐州事沈攸之反太祖深以為憂善明獻
計曰沈攸之控引八州縱情蓄歛收衆聚騎營造舟仗
苞藏賊志於焉十年性既險躁才非持重而起逆累旬
遲回不進豈應有所待也一則闇於兵機二則人情離
怨三則有掣肘之患四則天奪其魄本慮其剽勇長於
一戰疑其輕速掩襲未備今六師齊奮諸侯同舉昔謝
晦失理不鬬自潰盧龍乖道雖衆何施且袁粲劉秉賊
之根本根本既滅枝葉豈久此是已籠之鳥耳事平太
祖召善明還都謂之曰卿策沈攸之雖復張良陳平適
如此耳仍遷散騎常侍領長水校尉黄門郎領後軍將
軍太尉右司馬齊臺建為右衛將軍辭疾不拜司空褚
淵謂善明曰高尚之事乃卿從來素意今朝廷方相委
待詎得便學松喬邪善明曰我本無宦情既逢知己所
以戮力驅馳願在申志今天地廓清朝盈濟濟鄙懷既
申不敢昧於富貴矣太祖踐祚以善明勲誠欲與善明
祿召謂之曰淮南近畿國之形勢自非親賢不使居之
卿為我臥治也代高宗為征虜將軍淮南宣城二郡太
守遣使拜授封新塗伯邑五百戸善明至郡上表陳事
曰周以三聖相資再駕乃就漢值海内無主累敗方登
魏挾主行令實踰二紀晉廢立持權遂歴四世景祚攸
集如此之難者也陛下凝暉自天照湛神極睿周萬品
道洽無垠故能高嘯閑軒鯨鯢自翦垂拱雲帟九服載
晏靡一戰之勞無半辰之棘苞池江海籠苑嵩岱神祗
樂推普天歸奉二三年間允膺寶命胄臨皇歴正位宸
居開闢以來未有若斯之盛者也夫常勝者無憂恒成
者好怠故雖休勿休姬旦作誥安不忘危尼父垂範今
皇運草創萬化始基乘宋季葉政多澆苛億兆倒懸仰
齊蘇振臣早䝉殊養志輸肝血徒有其誠曽闕埃露夙
宵慙戰如墜淵谷不識忌諱謹陳愚管瞽言蒭議伏待
斧鉞所陳事凡十一條其一以為天地開創人神慶仰
宜存問逺方宣廣慈澤其二以為京師浩大逺近所歸
宜遣醫藥問其疾苦年九十以上及六疾不能自存者
隨宜量賜其三以為宋氏赦令䝉原者寡愚謂今下赦
書宜令事實相副其四以為匃奴未滅劉昶猶存秋風
揚塵容能送死境上諸城宜應嚴備特簡雄畧以待事
機資實所須皆宜豫辦其五以為宜除宋氏大明泰始
以來諸苛政細制以崇簡易其六以為凡諸土木之費
且可權停其七以為帝子王姬宜崇儉約其八以為宜
詔百官及府州郡縣各貢讜言以𢎞唐虞之美其九以
為忠貞孝悌宜擢以殊階清儉苦節應授以民政其十
以為革命惟始天地大慶宜時擇才辯北使匃奴其十
一以為交州險夐要荒之表宋末政苛遂至怨叛今大
化創始宜懷以恩徳未應逺勞將士揺動邊氓且彼土
所出唯有珠寶實非聖朝所須之急討伐之事謂宜且
停又撰賢聖雜語奏之託以諷諫上答曰省所獻雜語
竝列聖之明規衆智之深軌卿能憲章先範纂鏤情識
忠款既昭淵誠肅著當以周旋無忘聽覽也又諫起宣
陽門表陳宜明守宰賞罰立學校制齊禮廣開賓館以
接荒民上又答曰具卿忠讜之懷夫賞罰以懲守宰飾
館以待遐荒皆古之善政吾所宜勉更撰新禮或非易
制國學之美已敇公卿宣陽門今敇停寡徳多闕思復
有聞善明身長七尺九寸質素不好聲色所居茅齋斧
木而已牀榻几案不加剗削少與崔祖思友善祖思出
為青冀二州善明遺書曰昔時之遊于今邈矣或攜手
春林或負杖秋澗逐清風於林杪追素月於園垂如何
故人徂落殆盡足下方擁旄北服吾剖竹南甸相去千
里間以江山人生如寄來㑹何時嘗覽書史數千年來
畧在眼中矣歴代參差萬里同異夫龍虎風雲之契亂
極必夷之幾古今豈殊此實一揆日者沈攸之擁長蛇
於外粲秉復為異識所推唯有京鎮創為聖基遂乃擢
吾為首佐授吾以大郡付吾關中委吾留任既不辦有
抽劒兩城之用横槊搴旗之能徒以挈瓶小智名參佐
命常恐朝露一下深恩不酬憂深責重轉不可據還視
生世倍無次緒藿羮布被猶篤鄙好惡色憎聲暮齡尤
甚出蕃不與台輔别入國不與公卿遊孤立天地之間
無猜無託唯知奉主以忠事親以孝臨民以潔居家以
儉足下今鳴笳舊鄉衣繡故國宋季荼毒之悲已䝉蘇
泰河朔倒懸之苦方須救㧞遣遊辯之士為鄉導之使
輕装啓行經營舊壤令泗上歸業稷下還風君欲誰讓
邪聊送諸心敬申貧贈建元二年卒年四十九遺命薄
殯贈錢三萬布五十匹又詔曰善明忠誠夙亮幹力兼
宣豫經夷嶮勤績昭著不幸殞喪痛悼于懷贈左將軍
豫州刺史諡烈伯子滌嗣善明家無遺儲唯有書八千
卷太祖聞其清貧賜滌家葛塘屯榖五百斛善明從弟
僧副官至前將軍封豐陽男三百戸永明四年為巴西
梓潼二郡太守卒
蘇侃字休烈武邑人也祖䕶本郡大守父端州治中侃
渉獵書傳出身正員將軍補長城令薛安都反引侃為
其府參軍使掌書記安都降虜侃自拔南歸除積射將
軍遇太祖在淮上便自委結上鎮淮隂以侃詳密取為
冠軍錄事參軍是時張永沈攸之敗後新失淮北始遣
上北戍不滿千人每歳秋冬間邊淮騷動恒恐虜至上
廣遣偵候安集荒餘又營繕城府上在兵中久見疑於
時乃作塞客吟以喻志曰寶緯紊宗神經越序徳晦河
晉力宣江楚雲雷兆壯天山繇武直髮指秦關凝精越
漢渚秋風起塞草衰鵰鴻思邊馬悲平原千里顧但見
轉蓬飛星嚴海淨月澈河明清輝映幕素液凝庭金笳
夜厲羽轊晨征斡晴潭而悵泗枻松洲而悼情蘭涵風
而瀉豔菊籠泉而散英曲繞首燕之歎吹軫絶越之聲
欷園琴之孤弄想庭藿之餘馨青關望斷白日西斜恬
源靚霧壟首暉霞戒旋鷁躍還波情綿綿而方逺思裊
裊而遂多粤擊秦中之筑因為塞上之歌歌曰朝發兮
江泉日夕兮陵山驚飇兮瀄汨淮流兮潺湲胡埃兮雲
聚楚斾兮星懸愁墉兮思宇惻愴兮何言定寰中之逸
鑒審雕陵之迷泉悟樊籠之或累悵遐心以棲𤣥侃逹
上此㫖更自勤勵委以府事深見知待元徽初巴西人
李承明作亂太祖議遣侃銜使慰勞還除羽林監加建
武將軍桂陽之難上復以侃為平南錄事領軍主從頓
新亭使分金銀賦賜諸將事寧除歩兵校尉出為綏虜
將軍山陽太守清修有治理百姓懷之進號龍驤將軍
除前軍將軍沈攸之事起除侃游擊將軍遷太祖驃騎
諮議領錄事除黄門郎復為太祖太尉諮議侃事上既
久備悉起居乃與丘巨源撰蕭太尉記載上征伐之功
以功封新建縣侯五百戸齊臺建為黄門郎領射聲校
尉任以心膂上即位侃撰聖皇瑞命記一卷奏之建元
元年卒年五十三上惜之甚至追贈輔國將軍梁南秦
二州刺史諡質侯弟烈字休文初為東莞令張永鎮軍
中兵累至山陽太守寧朔將軍游擊將軍袁粲起事太
祖先遣烈助防城仍隨諸將平石頭封吉陽縣男建元
中為假節督巴州軍事巴州刺史巴東太守寧朔將軍
如故永明中至平西司馬陳留太守卒官
垣榮祖字華先下邳人五兵尚書崇祖從父兄也父諒
之宋北中郎府參軍榮祖少學騎馬及射或謂之曰武
事可畏何不學書榮祖曰昔曹操曹丕上馬横槊下馬
談論此於天下可不負飲食矣君軰無自全之伎何異
犬羊乎宋孝建中州辟主簿為後軍參軍伯父豫州刺
史䕶之子襲祖為淮陽太守宋孝武以事徙之嶺南䕶
之不食而死帝疾篤又遣使殺襲祖襲祖臨死與榮祖
誓曰弟常勸我危行言遜今果敗矣明帝初即位四方
反除榮祖冗從僕射遣還徐州説刺史薛安都曰天之
所廢誰能興之使君今不同八百諸侯如民所見非計
中也安都曰天命有在今京都無百里地莫論攻圍取
勝自可拍手笑殺且我不欲負孝武榮祖曰孝武之行
足致餘殃今雖天下雷同正是速死無能為也安都曰
不知諸人云何我不畏此大蹄馬在近急便作計榮祖
被拘不得還因收集部曲為安都將領假署冠軍將軍
安都引虜入彭城榮祖擕家屬南奔朐山虜遣騎追之
不及榮祖懼得罪乃逃遁淮上太祖在淮隂榮祖歸附
上保持之及明帝崩太祖書送榮祖詣僕射褚淵除寧
朔將軍東海太守淵謂之曰蕭公稱卿幹畧故以此郡
相處榮祖善彈彈鳥毛盡而鳥不死海鵠羣翔榮祖登
城西樓彈之無不折翅而下除晉熙王征虜安成王車
騎中兵左軍將軍元徽末太祖欲奔廣陵榮祖諌曰領
府去臺百歩公走人豈不知若單行輕騎廣陵人一旦
閉門不相受公欲何之公今動足下牀便恐即有扣臺
門者公事去矣及蒼梧廢除寧朔將軍淮南太守進輔
國將軍除游擊將軍太祖驃騎諮議輔國將軍西中郎
司馬汝隂太守除冠軍將軍給事中驍騎將軍預佐命
勲封將樂縣子三百戸以其祖舊封封之出為持節督
青冀二州刺史冠軍如故遷黄門郎永明二年為冠軍
將軍尋陽相南新蔡太守作大形棺材盛仗使鄉人田
天生王道期載渡江北監奴有罪告之有司奏免官削
爵付東冶案驗無實見原為安陸王平西諮議帶江陵
令仍遷司馬河東内史遷持節督緣淮諸軍事冠軍將
軍兗州刺史領東平太守兗州大中正巴東王子響事
方鎮皆啓稱子響為逆榮祖曰此非所宜言政應云劉
寅等孤負恩奬逼迫巴東使至於此時諸啓皆不得通
事平後上乃省視以榮祖為知言九年卒年五十七從
父閎宋孝建初為威逺將軍汝南新蔡太守據梁山拒
丞相義宣賊以功封西都縣子累遷龍驤將軍司州刺
史義嘉事起明帝使閎出守盱眙領兵北討薛道摽破
之封樂鄉縣男三百戸昇明初為散騎常侍領長水校
尉與豫章王對直殿省遷右衛將軍太祖即位以心誠
封爵如舊加給事中領驍騎將軍累遷金紫光禄大夫
年七十六永明五年卒諡定子榮祖從弟歴生亦為驍
騎將軍宋泰始初薛安都反以女婿裴祖隆為下邳太
守歴生時請假還北謀殺祖隆舉城應朝廷事發奔走
歴官太子右率性苛暴好行鞭捶與始安王遥光同反
伏誅
史臣曰太祖作牧淮兗始基霸業恩威北被感動三齊
青冀豪右崔劉望族先覩人雄希風結義夫諫江都之
畧似任光之言雖議不獨興理成合契蓋帷幙之臣也
贊曰淮鎮北州獲在崔劉獻書上議帝念忠謀侃奉濳
躍皇瑞是鳩垣方帶礪削免虛尤
　
　南齊書卷二十八
　南齊書卷二十八考證
崔祖思傳與刺史劉懷珍於堯廟祀神廟有蘇侯像○
　刺史劉懷珍南史作刺史垣䕶之蘇侯崔祖思以為
　蘇峻(臣承蒼/)按建康亦有蘇侯像宋元凶劭嘗迎入
　宫中拜為驃騎將軍此自是當時滛祀未必果為蘇
　峻峻之入臺窮凶極暴殘酷無道建康之人豈有奉
　為神明而祀之者乎
寧失不經靡愧周書○(臣承蒼/)按寧失不經乃虞書文
　非周書也
　
　
　
　
　
　
　南齊書卷二十八考證
欽定四庫全書
　南齊書卷二十九
　　梁　　　蕭　　　子　　　顯　　　撰
　列傳第十
　　呂安國(全景文/)　周山圖　周盤龍　王廣之
呂安國廣陵廣陵人也宋大明末安國以將領見任隱
重有幹局為劉勔所稱泰始二年勔征殷琰於夀春安
國以建威將軍為勔軍副衆軍擊破琰長史杜叔寶軍
於横塘安國抄斷賊糧道燒其運車多所傷殺琰衆奔
退勔遣安國追之先至夀春琰閉門自守安國與輔國
將軍垣閎屯據城南於是衆軍繼至安國勲第一封彭
澤縣男未拜明年改封鍾武縣加邑為四百戸累至寧
朔將軍義陽太守四年又改封湘南縣男虜䧟汝南司
州失守以安國為督司州諸軍事寧朔將軍司州刺史
六年義陽立州治仍領義陽太守稍遷右軍將軍假輔
師將軍元徽二年為晉熙王征虜司馬輔師將軍如故
轉游擊將軍三年出為持節都督青兖冀三州緣淮前
鋒諸軍事輔師將軍兖州刺史明年進號冠軍將軍還
為游擊將軍加散騎常侍征虜將軍沈攸之事起太祖
以安國為湘州刺史征虜將軍如故先是王藴罷州南
中郎將南陽王翽未之鎮藴寧朔長史庾佩玉權行州
事朝廷先遣南中郎將中兵參軍臨湘令韓㓜宗領軍
防州沈攸之難二人各相疑阻佩玉輒殺㓜宗平西將
軍黄回至郢州遣軍主任候伯行湘州事又殺佩玉候
伯與回同軍袁粲謀石頭事回令候伯水軍乘舸往赴
㑹衆軍已至不得入太祖令安國至鎮收候伯誅之尋
進號前將軍太元元年進爵増邑六百戸轉右衛將軍
加給事中二年虜寇邊上遣安國出司州安集民戸詔
曰郢司之間流雜繁廣宜竝加區判定其𨽻屬參詳兩
州事無專任安國可蹔往經理以本官使持節總荆郢
諸軍北討事屯義陽西闗虜未至安國移屯沔口以俟
應接改封湘鄉世祖即位授使持節散騎常侍平西將
軍司州刺史領義陽太守永明二年徙都督南兖兖徐
青冀五州諸軍事平北將軍南兖州刺史仍為都督湘
州刺史四年湘川蠻動安國督州兵討之有疾徵為光
祿大夫加散騎常侍安國欣有文授謂其子曰汝後勿
作袴褶驅使單衣猶恨不稱當為朱衣官也上遣中書
舎人茹法亮敕安國曰吾恒憂卿疾病應有所須勿致
難也明年遷都官尚書領太子左率六年遷領軍將軍
安國累居將率在朝以宿舊見遇尋遷散騎常侍金紫
光祿大夫兖州中正給扶上又敕茹法亮曰吾見呂安
國疾狀自不宜勞且脚中既恒惡扶人至吾前於禮望
殊成有虧吾難敕之其人甚諱病卿可作私意向其若
好差不復須扶人依例入幸勿牽勉八年卒年六十四
贈使持節鎮北將軍南兖州刺史常侍如故給鼓吹一
部諡肅侯時舊將帥又有吳郡全景文字𢎞達少有氣
力與沈攸之同載出都到奔牛埭於岸上息有人相之
君等皆方伯人行當富貴也景文謂攸之曰富貴或可
一人耳今言皆然此殆妄言也景文仍得將領為軍主
孝建初為竟陵王驃騎行參軍以功封漢水侯除員外
郎積射將軍泰始二年為假節寧朔將軍宂從僕射軍
主隨前將軍劉亮討破東賊於晉陵除長水校尉假輔
國將軍北討薛索兒於破釡領水軍斷賊糧運仍隨太
祖於葛冢石梁再戰皆有功南賊相持未決敕景文𨽻
劉亮拒劉胡攻圍力戰身被數十創除前軍將軍封孝
寧縣侯邑六百戸除寧朔將軍游擊將軍假輔師將軍
高平太守鎮軍安西二府司馬驍騎將軍元徽末出為
南豫州刺史歴陽太守輔國將軍如故遷征虜將軍南
琅邪濟隂二郡太守軍主尋加散騎常侍建元元年以
不預佐命國除授南琅邪太守常侍將軍如故遷光祿
大夫征虜將軍臨川王征西司馬南郡太守還累遷為
給事中光祿大夫永明九年卒
周山圖字季寂義興義鄉人也少貧微傭書自業有氣
幹為吳郡晉陵防郡隊主宋孝武伐太初山圖豫勲賜
爵關中侯兖州刺史沈僧榮鎮瑕丘與山圖有舊以為
已建武府參軍竟陵王誕據廣陵反僧榮遣山圖領二
百人詣沈慶之受節度事平論勲為中書舎人戴明寶
所抑泰始初為殿中將軍四方反叛僕射王彧舉山圖
將領呼與語甚悦使領百舸為前驅舉軍主佼長生等
攻破賊湖白赭圻二城除員外郎加振武將軍預平濃
湖追賊至西陽還明帝賞之賜苑西宅一區鎮軍將軍
張永征薛安都於彭城山圖領二千人迎運至武原為
虜騎所追合戰多所傷殺虜圍轉急山圖據城自固然
後更結陣死戰突圍出虜披靡不能禁衆稱其勇呼為
武原將及永軍大敗山圖收散卒得千餘人守下邳城
還除給事中宂從僕射直閣將軍山圖好酒多失明帝
數加怒誚後遂自改出為錢唐新城戍是時豫州淮西
地新没虜更於歴陽立鎮五年以山圖為龍驤將軍歴
陽令領兵守城初臨海亡命田流自號東海王逃竄㑹
稽鄞縣邊海山谷中立屯營分布要害官軍不能討明
帝遣直後聞人襲説降之授流龍驤將軍流受命將黨
與出行達海鹽放兵大掠而反是冬殺鄞令耿猷東境
大震六年敕山圖將兵東屯浹口廣設購募流為其副
暨挐所殺别帥杜連梅洛生各擁衆自守至明年山圖
分兵掩討皆平之豫章賊張鳯聚衆康樂山斷江劫抄
臺軍主李雙蔡保數遣軍攻之連年不禽至是軍主毛
寄生與鳯戰於豫章江大敗明帝復遣山圖討之山圖
至先羸兵偃衆遣幢主龐嗣厚遺鳯要出㑹聚聽以兵
自衛鳯信之行至望蔡山圖設伏兵於水側擊斬鳯首
衆百餘人束手降除寧朔將軍漣口戍主山圖遏漣水
築西城斷虜騎路并以溉田元徽三年遷歩兵校尉加
建武將軍轉督高平下邳淮陽淮西四郡諸軍事寧朔
將軍淮南太守盜發桓温塚大獲寶物客竊取以遺山
圖山圖不受簿以還官遷左中郎將太祖輔政山圖密
啓曰沈攸之久有異圖公宜深為之備太祖笑而納之
武陵王贊為郢州太祖令山圖領兵衛送世祖與晉熙
王燮自郢下以山圖為後防攸之事起世祖為西討都
督啓山圖為軍副世祖留據盆城衆議以盆城城小難
固不如還都山圖曰今據中流為四方勢援大衆致力
川岳可為城隍小事不足難也世祖使城局參軍劉皆
陳淵委山圖以處分事山圖斷取行旅船板以造樓櫓
立水柵旬日皆辦世祖甚嘉之授前軍將軍加寧朔將
軍進號輔國將軍攸之攻郢城世祖令山圖量其形勢
山圖曰攸之見與隣鄉亟同征伐悉其為人性度險刻
無以結固士心如頓兵堅城之下適所以為離散之漸
耳攸之既敗平西將軍黄回乗輕舸從白服百餘人在
軍前下緣流叫盆城中恐須臾知是回凱歸乃安世祖
謂山圖曰周公前言可謂明於見事矣還都太祖遣山
圖領部曲鎮京城鎮戍諸軍悉受節度遷游擊將軍輔
國如故建元元年封廣晉縣男邑三百戸出為假節督
兖青冀三州徐州東海朐山軍事寧朔將軍兖州刺史
百姓附之二年進號輔國將軍其秋虜動上策虜必不
出淮陰乃敕山圖曰知卿綏邊撫戎甚有次第應變策
畧悉以相委恐列醜未必能送死卿丈夫無可藉手耳
虜果寇朐山為元𤣥度盧紹之所破虜於淮陽是時淮
北四州起義上使山圖自淮入清倍道應赴敕山圖曰
卿當盡相帥馭理每存全重天下事唯同心力山岳可
摧然用兵當使背後無憂慮若後冷然無横來處閉目
痛打無不摧碎吾政應鑄金待卿成勲耳若不藉此平
四州非丈夫也努力自運勿令他人得上功㑹義衆已
為虜所没山圖拔三百家還淮陰表移東海郡治漣口
又於石鱉立陽平郡皆見納世祖踐阼遷竟陵王鎮北
司馬帶南平昌太守將軍如故以盆城之舊出入殿省
甚見親信義鄉縣長風廟神姓鄧先經為縣令死遂發
靈山圖啓乞加神位輔國將軍上答曰足狗肉便了事
何用階級為轉黄門郎領羽林四廂直衛山圖於新林
立墅舎晨夜往還上謂之曰卿罷萬人都督而輕行郊
外自今往墅可以仗身自隨以備不虞及疾上手敕參
問遣醫給藥永明元年卒年六十四詔賜朝服一具衣
一襲
周盤龍北蘭陵蘭陵人也宋世土斷屬東平郡盤龍膽
氣過人尤便弓馬泰始初隨軍討赭圻賊躬自鬬戰陷
陣先登累至龍驤將軍積射將軍封晉安縣子邑四百
戸元徽二年桂陽賊起盤龍時為宂從僕射騎官主領
馬軍主隨太祖頓新亭與屯驤校尉黄回出城南與賊
對陣尋引還城中合力拒戰事寧除南東莞太守加前
軍將軍稍至驍騎將軍昇明元年出為假節督交廣二
州軍事征虜將軍平越中郎將廣州刺史未之官預平
石頭二年沈攸之平司州刺史姚道和懷貳被徵以盤
龍督司州軍事司州刺史假節將軍如故改封沌陽縣
太祖即位進號右將軍建元二年虜寇夀春以盤龍為
軍主假節助豫州刺史垣崇祖決水漂漬盤龍率輔國
將軍張倪馬歩軍於西澤中奮擊殺傷數萬人獲牛馬
輜重上聞之喜詔曰醜虜送死敢寇夀春崇祖盤龍正
勤義勇乗機電奮水陸斬擊填川蔽野師不淹晨西蕃
尅定斯實將率用命之功文武爭伐之力凡厥勲勤宜
時銓序可符列上盤龍愛妾杜氏上送金釵鑷二十枚
手敇曰餉周公阿杜轉太子左率改授持節軍主如故
明年虜寇淮陽圍南城先是上遣軍主成買戍甬城謂
人曰我今作甬城戍我兒當得一子或問其故買曰甬
城與虜同岸危險具多我豈能使虜不敢南向我若不
没虜則應破虜兒不作孝子便當作世子也至虜圍買
數重上遣領軍將軍李安民為都督救之敕盤龍曰甬
城漣口賊始復進西道便是無賊卿可率馬歩下淮陰
就安民軍鍾離船少政可致衣仗數日糧軍人扶淮歩
下也買與虜拒戰手所傷殺無數晨朝早起手中忽見
有數升血其日遂戰死盤龍子奉叔單馬率二百餘人
陷陣虜萬餘騎張左右翼圍繞之一騎走還報奉叔已
没盤龍方食棄筯馳馬奮矟直奔虜素畏盤龍驍名即
時披靡時奉叔已大殺虜得出在外盤龍不知乃衝東
擊西奔南突北賊衆莫敢當奉叔見其父久不出復躍
馬入陣父子兩匹騎縈攪數萬人虜衆大敗盤龍父子
由是名播北國形甚羸訥而臨軍勇果諸將莫逮永明
元年遷征虜將軍南琅邪太守三年遷右衛將軍加給
事中五年轉大司馬加征虜將軍濟陽太守世祖數講
武常令盤龍領馬軍校騎騁矟後以疾為光祿大夫尋
出為持節都督兖州緣淮諸軍事平北將軍兖州刺史
進爵侯甬城戍將張蒲與虜濳相構結因大霧乗船入
清中採樵載虜二十餘人藏伏􁁉下直向城東門防門
不禁仍登岸拔白爭門戍主皇甫仲賢率軍主孟靈寶
等三十餘人於門拒戰斬三人賊衆被創赴水而虜軍
馬歩至城外已三千餘人阻塹不得進淮陰軍主王僧
䖍等領五百人赴救虜衆乃退坐為有司所奏詔白衣
領職八庫尋奏復位加領東平太守盤龍表年老才弱
不可鎮邊求觧職見許還為散騎常侍光祿大夫世祖
戲之曰卿著貂蟬何如兠鍪盤龍曰此貂蟬從兠鍪中
出耳十一年病卒年七十九贈安北將軍兖州刺史子
奉叔勇力絶人隨盤龍征討所在為暴掠世祖使領軍
東討唐㝢之奉叔畏上威嚴撿勒部下不敢侵斥為東
宫直閤鬰林在西州奉叔密得自進及即位與直閤將
軍曹道剛為心膂道剛驍騎將軍加冠軍將軍奉叔游
擊將軍加輔國將軍竝監殿内直衛少日仍遷道剛為
黄門郎高宗固諫不納奉叔善騎馬帝從其學騎射尤
見親寵得入後宫尋加領淮陵太守兖州中正道剛加
南濮陽太守隆昌元年除黄門郎未拜仍出為持節都
督青冀二州軍事冠軍將軍青州刺史時帝謀誅宰輔
故出奉叔為外援除道剛中軍司馬青冀二州中正本
官如故奉叔就帝求千戸侯許之高宗輔政以為不可
封曲江縣男三百戸奉叔大怒於衆中攘刀厲目高宗
説喻之乃受奉叔辭畢將之鎮部伍己出高宗慮其一
出不可復制與蕭諶謀稱敕召奉叔於省内殺之勇士
數人拳擊久之乃死啓帝云奉叔慢朝廷帝不獲已可
其奏高宗廢帝之日道剛直閣省蕭諶先入戸若欲論
事兵人隨後奄進以刀刺之洞胷死因進宫内廢帝奉
叔弟世雄永元中為西江督護陳顯達事後世雄殺廣
州刺史蕭季敞稱季敞同逆送首京師廣州刺史顔飜
討殺之
王廣之字林之沛郡相人也少好弓馬便捷有勇力初
為馬隊主宋大明中以功補本縣令殿中龍驤强弩將
軍驃騎中兵南譙太守泰始初除寧朔將軍軍主隸寧
朔將軍劉懷珍征殷琰於夀春琰將劉從築壘相守臺
軍相拒移日琰遣長史杜叔寶領五千人運車五百乗
援從懷珍遣廣之及軍主辛慶祖黄回千道連等要擊
於横塘寶結營拒戰廣之等肉薄攻營自晡至日没大
敗之殺傷千餘人遂退燒其運車從聞之棄壘奔走時
合肥城反官軍前後受敵都督劉勔召諸軍主㑹議廣
之曰請得將軍所乗馬往平之勔以馬與廣之廣之去
三日攻尅合肥賊仍隨懷珍討淮北時明帝遣青州刺
史明僧暠北征至三城為沈文秀所攻廣之將歩騎三
千餘人緣海救之俱引退廣之又進軍襲文秀所置長
廣太守劉桃根桃根棄城走軍還封安蠻縣子三百戸
尋改蒲圻除建威將軍南陽太守不之官除越騎校尉
龍驤將軍鍾離太守遷為左軍將軍加寧朔將軍高平
太守又除游撃將軍寧朔如故加給事中冠軍將軍討
宋建平先登京口改封寧都縣子五百戸太祖廢蒼梧
出廣之為假節督徐州軍事徐州刺史鍾離太守冠軍
如故沈攸之事起廣之留京師預平石頭仍從太祖頓
新亭進號征虜將軍太祖誅黄回回弟駟及從弟馬兄
子奴亡逸太祖與廣之書曰黄回雖有微勲而罪過轉
不可容近遂啓請御大小二輿為刺史服飾吾乃不惜
為其啓聞政恐得輿復求畫輪車此外罪不可勝數弟
自悉之今啓依法令廣之於江西搜捕駟等建元元年
進爵為侯食邑千戸轉散騎常侍左軍將軍北虜動明
年詔假廣之節出淮上廣之家在彭沛啓上求招誘鄉
里部曲北取彭城上許之以廣之為使持節都督淮北
軍事平北將軍徐州刺史廣之引軍過淮無所尅獲坐
免官尋除征虜將軍加散騎常侍太子右率世祖即位
遷長沙王鎮軍司馬南東海太守司徒司馬尋陽栢南
新蔡太守安陸王北中郎左軍司馬廣陵太守將軍如
故出為持節都督徐州諸軍事徐州刺史將軍如故還
為光祿大夫左將軍司徒司馬遷右衛將軍轉散騎常
侍前將軍世祖見廣之子珍國應堪大用謂廣之曰卿
可謂老蜯也廣之曰臣不敢辭上大笑除游擊將軍不
拜十一年虜動假廣之節招募隆昌元年遷給事中左
衛將軍時豫州刺史崔慧景密與虜通有異志延興元
年以廣之為持節督豫州郢州之西陽司州之汝南二
郡軍事平西將軍豫州刺史預廢鬱林勲増封三百戸
高宗誅害諸王遣廣之征安陸王子敬於江陽給皷吹
一部事平仍改授使持節散騎常侍都督江州諸軍事
鎮南將軍江州刺史進封應城縣公食邑二千尸建武
二年虜圍司州遣廣之持節督司州征討觧圍廣之未
至百餘里虜退乃還明年遷侍中鎮軍將軍給扶四年
卒年七十三追贈散騎常侍車騎將軍諡曰壯公
史臣曰公侯扞城守國之所資也必須久習兵事非一
戰之力安國等致効累朝聲勤克舉竝識時變咸知附
託盤龍驍勇獨冠三軍匈奴之憚飛將曽不若也壯矣
哉
贊曰安國舊將協同遷社同禆九江翊從中夏盤龍殺
敵洞開胡馬廣之末年旌旄驟把
　
　
　
　
　
　
　南齊書卷二十九
　南齊書卷二十九考證
周盤龍傳太祖頓新亭與屯驤校尉黄回出城南與賊
　對陣○諸本同(臣承蒼/)按百官志無屯驤校尉南史
　黄回傳作屯騎校尉當從之
藏伏􁁉下○伏汲古閣本作仗按字書􁁉是竹器但可
　藏仗未可藏人似當以仗為是
　
　
　
　
　
　
　
　
　
　南齊書卷二十九考證
欽定四庫全書
　南齊書卷三十
　　梁　　　蕭　　　子　　　顯　　　撰
　列傳第十一
　　薛　淵　戴僧靜　桓　康(尹畧/)　焦　度
　　曹　虎
薛淵河東汾隂人也宋徐州刺史安都從子本名道淵
避太祖偏諱改安都以彭城降虜親族皆入北太祖鎮
淮隂淵遁來南委身自結果幹有氣力太祖使領部曲
備衞帳内從征伐元徽末以勲官至輔國將軍右軍將
軍驍騎將軍軍主封竟陵矦沈攸之難起太祖入朝堂
豫章王嶷代守東府使淵領軍屯司徒左府分備京邑
袁粲據石頭豫章王嶷夜登西門遥呼淵淵驚起率軍
赴難先至石頭焚門攻戰事平明旦衆軍還集杜姥宅
街路皆滿宫門不開太祖登南掖門樓處分衆軍各還
本頓至食後城門開淵方得入見太祖且喜且泣太祖
即位増邑為二千五百戸除淮陵太守加寧朔將軍驍
騎將軍如故尋為直閣將軍冠軍將軍仍轉太子左率
虜遣偽將薛道摽冦夀春太祖以道摽淵之親近敕齊
郡太守劉懷慰曰聞道摽分明來其兒婦竝在都與諸
弟無復同生者凡此類無為不多方悞之縱不全信足
使豺狼疑惑令為淵書與道摽示購之之意虜得書果
追道摽遣他將代之世祖即位遷左衛將軍初淵南奔
母索氏不得自㧞改嫁長安楊氏淵私遣購贖梁州刺
史崔慧景報淵云索在界首遣信拘引已得拔難淵表
求觧職至界上迎之見許改授散騎常侍征虜將軍淵
母南歸事竟無實永明元年淵上表觧職送貂蟬詔曰
逺隔殊方聲問難審淵憂迫之深固辭朝列昔東闗舊
典猶通婚宦况母出有差音息時至依附前例不容申
許便可斷表速還章服淵以贖母既不得又表陳觧職
詔不許後虜使至上為淵致與母書車駕幸安樂寺淵
從駕乗虜橋先是勑𦍑虜橋不得入仗為有司所奏免
官見原四年出為持節督徐州諸軍事徐州刺史將軍
如故明年遷右軍司馬將軍如故轉大司馬濟陽太守
將軍如故七年為給事中右衛將軍以疾觧職歸家不
能乘車去車脚使人轝之而去為有司所紏見原八年
為右將軍大司馬領軍討巴東王子響子響軍主劉超
之被捕急以眠褥雜物十餘種賂淵自逃淵匿之軍中
為有司所奏詔原十年為散騎常侍將軍如故世祖崩
朝廷慮虜南冦假淵節軍主本官如故尋加驍騎將軍
假節本官如故隆昌元年出為持節督司州軍事司州
刺史右將軍如故延興元年進號平北將軍未拜卒明
帝即位方有詔賻錢五萬布五百匹尅日舉哀
戴僧靜㑹稽永興人也祖飾宋景平中與富陽孫法先
謀亂伏法家口徙青州僧靜少有膽力便弓馬事刺史
沈文秀俱没虜後將家屬叛還淮隂太祖撫畜之常在
左右僧靜於都載錦出為歐陽戍所得繫兖州獄太祖
遣薛淵餉僧靜酒食以刀子置魚腹中僧靜與獄吏飲
酒既醉以刀刻械手自折鏁發屋而出歸太祖匿之齋
内以其家貧年給榖千斛虜圍甬城遣僧靜戰盪數捷
補帳内軍主隨還京師勲階至積射將軍羽林監沈攸
之事起太祖入朝堂僧静為軍主從袁粲據石頭太祖
遣僧靜將腹心先至石頭時蘇烈據倉城僧靜射書與
烈夜縋入城粲登城西南門列燭火處分臺軍至射之
火乃滅回登東門其黨輔國將軍孫曇瓘驍勇善戰每
盪一合輒大殺傷官軍死者百餘人軍主王天生殊死
拒戰故得相持自亥至丑有流星赤色照地墜城中僧
靜率力攻倉門身先士卒衆潰僧靜手斬粲於是外軍
燒門入初粲大明中與蕭惠開周朗同車行逢大桁開
駐車共語惠開取鏡自照曰無年可仕朗執鏡良久曰
視死如歸粲最後曰當至三公而不終也僧靜以功除
前軍將軍寧朔將軍將士戰亡者太祖為歛祭焉昇明
二年除游擊將軍沈攸之平論封諸將以僧靜為興平
縣侯邑千戸太祖即位増邑千二百戸除南濟隂太守
本官如故除輔國將軍改封建昌建元二年遷驍騎將
軍加員外常侍轉太子左衛率世祖踐阼出為持節督
徐州諸軍事冠軍將軍北徐州刺史買牛給貧民令耕
種甚得荒情遷給事中太子右率尋加通直常侍永明
五年隸護軍陳顯達討荒賊桓天生於比陽僧靜與平
西司馬韓孟度華山太守康元隆前進未至比陽四十
里頓深橋天生引虜歩騎十萬奄至僧靜合戰大破之
殺獲萬計天生退還比陽僧静進圍之天生軍出城外
僧靜又擊破之天生閉門不復出僧静力疲乃退除征
虜將軍南中郎司馬淮南太守八年巴東王子響殺僚
佐世祖召僧静使領軍向江陵僧静面啓上曰巴東王
年少長史捉之太急忿不思難故耳天子兒過誤殺人
有何大罪今忽遣軍西上人情惶懼無所不至僧静不
敢奉敇上不荅而心善之徙為廬陵王中軍司馬高平
太守將軍如故九年卒詔曰僧静志懷貞果誠著艱難
剋殄西墉勲彰運始奄致殞喪惻愴傷懷賻錢五萬布
百匹諡壯矦僧靜同郡餘姚人陳𦙍叔本名承叔避宣
帝諱改彊辯果捷便刀楯初為左夾轂隊將泰始初隨
太祖東討遂歸身隨從征伐小心慎事以功見賞封當
陽縣子官至太子左率啓世祖以鍛箭􁀙用鐵多不如
鑄作東冶令張候伯以鑄􁀙鈍不合用事不行永明三
年卒
桓康北蘭陵承人也勇果驍悍宋大明中隨太祖為軍
容從世祖在贑縣泰始初世祖起義為郡所縶衆皆散
康裝擔一頭貯穆后一頭貯文惠太子及竟陵王子良
自負置山中與門客蕭欣祖楊瑑之臯分喜濳三奴向
思奴四十餘人相結破郡獄出世祖郡追兵急康等死
戰破之隨世祖起義摧堅陷陣膂力絶人所經村邑恣
行暴害江南人畏之以其名怖小兒畫其形以辟瘧無
不立愈見擢為世祖冠軍府參軍除殿中將軍武騎常
侍出補襄賁令桂陽事起康棄縣還都就太祖㑹事平
除員外郎元徽五年七月六日夜少帝微行至領軍府
帝左右人曰一府人皆眠何不緣牆入帝曰我今夕欲
一處作適待明日夜康與太祖所養徤兒盧荒向黒於
門間聽得其語明夕王敬則將帝首至扣門康謂是變
與荒黒曉下拔白刃欲出仍隨入宫太祖鎮東府除康
武陵王中兵寧朔將軍帶蘭陵太守常衛左右太祖誅
黄回回時為南兖州部曲數千欲收恐為亂召入東府
停外齋使康將數十人數回罪然後殺之回初與屯騎
校尉王宜與同石頭之謀太祖隱其事猶以重兵付回
而配以腹心宜與拳㨗善舞刀楯回嘗使十餘人以水
交灑不能著既慮宜與反已乃先撤其軍將宜與不與
回發怒不從處分擅斬之諸將因此白太祖以回握彊
兵必遂反覆康請獨往刺之太祖曰卿等何疑甚彼無
能為也及回被召上車愛妾見赤光冠其頭至足苦捉
留回不肯止時人為之語曰欲侜張問桓康除後軍將
軍直閣將軍南濮陽太守寧朔如故建元元年封吳平
縣伯五百戸轉輔國將軍左軍將軍游擊將軍太守如
故太祖謂康曰卿隨我日久未得方伯亦當未解我意
政欲與卿先共滅虜耳虜動遣康行假節尋進冠軍將
軍三年春於淮陽與虜戰大破之進兵攻陷虜樊諧城
太祖喜敕康迎淮北義民不剋明年以康為持節督青
冀二州東徐之東莞琅邪二郡朐山戍北徐之東海漣
口戍諸軍事青冀二州刺史冠軍如故世祖即位轉驍
騎將軍復前軍郡其年卒詔曰康昔預南勲義兼常懷
倍深惻愴㓙事所須厚加料理年五十七淮南人尹畧
少伏事太祖晚習騎射以便捷見使為將昇明中為虎
賁中郎越騎校尉建元初封平周男三百戸永明八年
為游擊將軍討巴東王子響見害贈輔國將軍梁州刺
史
焦度字文續南安氐人也祖文珪避難至襄陽宋元嘉
中僑立天水郡畧陽縣乃屬焉度以歸國補北館客孝
武初青州刺史顔師伯出鎮滑臺度領幢主送之索虜
冦青州師伯遣度領軍與虜戰於沙溝杜梁度身破陣
大捷師伯板為已輔國府參軍虜遣清水公拾賁敕文
冦清口度又領軍救援刺虜騎將豹皮公墮馬獲其具
裝鎧矟手殺數十人師伯啓孝武稱度氣力弓馬竝絶
人帝召還充左右見度身形黒壯謂師伯曰真健物也
除西陽王撫軍長兼行參軍補晉安王子勛夾轂隊主
隨鎮江州子勛起兵以度為龍驤將軍領三千人為前
鋒屯赭圻每與臺軍戰常自排突所向無不勝事敗逃
宫亭湖中為冦賊朝廷聞其勇甚憂患之使江州刺史
王景文誘降度等將部曲出首景文以為已鎮南參軍
尋領中直兵厚待之隨景文還都常在府州内景文被
害夕度大怒勸景文拒命景文不從明帝不知也以度
武勇補晉熙王燮防閤除征虜鎧曹行參軍隨鎮夏口
武陵王贊代燮為郢州度仍留鎮為贊前軍參軍沈攸
之事起轉度中直兵加寧朔將軍軍主太祖又遣使假
度輔國將軍屯騎校尉攸之大衆至夏口將直下都留
偏兵守郢城而已度於城樓上肆言罵辱攸之至自發
露形體穢辱之故攸之怒改計攻城度親力戰攸之衆
䝉楯將登度令投以穢器賊衆不能冐至今呼此樓為
焦度樓事寧度功居多轉後軍將軍封東昌縣子東宫
直閤將軍為人朴澀欲就太祖求州比及見意色甚變
竟不得一語太祖以其不閑民事竟不用建元四年乃
除淮陵太守本官如故度見朝廷貴戚説郢城事宣露
如初好飲酒醉輒暴怒上常使人節之年雖老而氣力
如故尋除游擊將軍永明元年卒年六十一贈輔國將
軍梁秦二州刺史子世榮永明中為巴東王防閤子響
事世榮避奔雍州世祖嘉之以為始興中兵參軍
曹虎字士威下邳下邳人也本名虎頭宋明帝末為直
廂桂陽賊起隨太祖出新亭壘出戰先斬一級持還由
是識太祖太祖為領軍虎訴勲補防殿隊主直西齋蒼
梧廢明日虎欲出外避難遇太祖在東中華門問虎何
之虎因曰故欲仰覔明公耳仍留直衛太祖鎮東府以
虎與戴僧靜各領白直三百人累至屯騎校尉帯南城
令豫平石頭封羅江縣男除前軍將軍上受禪増邑為
四百戸直閤將軍領細仗主尋除寧朔將軍東莞太守
建元元年冬虎啓乞改封候官尚書奏候官戸數殷廣
乃改封監利縣二年除游撃將軍本官如故及彭沛義
民起遣虎領六千人入渦沈攸之横吹一部京邑之絶
虎啓以自隨義民久不至虎乃攻虜别營破之將士貪
取俘執反為虜所敗死亡二千人世祖即位除員外常
侍遷南中郎司馬加寧朔將軍南新蔡太守永明元年
徙為安成王征虜司馬餘官如故明年江州蠻動敕虎
領兵戍尋陽板輔國將軍伐蠻軍主又領尋陽相尋除
游擊將軍輔國軍主如故世祖以虎頭名鄙敕改之六
年四月荒賊桓天生復引虜出據隔城遣虎督數軍討
之虎令輔國將軍朱公恩領騎百匹及前行踏伏值賊
遊軍因合戰破之遂進至隔城賊黨拒守虎引圍柵絶
其走路須臾候騎還報虜援已至尋而天生率馬歩萬
餘人迎戰虎奮擊大敗之獲二千餘人明日遂攻隔城
㧞之斬偽虎威將軍襄城太守帛烏祝復殺二千餘人
賊棄平氐城退走十一年遷冠軍將軍驍騎如故明年
遷太子左率轉西陽王冠軍司馬廣陵太守上敕虎曰
廣陵須心腹非吾意可委者不可得處此任隨郡王子
隆代巴東王子響為荆州備軍容西上以虎為輔國將
軍鎮西司馬南平内史十一年收雍州刺史王奐敕領
歩騎數百歩道取襄陽仍除持節督梁南北秦沙四州
諸軍事西戎校尉梁南秦二州刺史將軍如故尋進號
征虜將軍鬱林即位進號前將軍隆昌元年遷督雍州
郢州之竟陵司州之隨郡軍事冠軍將軍雍州刺史建
武元年進號右將軍二年進督為監進號平北將軍爵
為侯増邑三百戸四年虜冦沔北虎聚軍襄陽與南陽
太守房伯玉不協不急赴救末乃移頓樊城虜主元宏
遺虎書曰皇帝謝偽雍州刺史神運兆中皇居闡洛化
揔元天方融八表而南有未賔之吳治為兩主之隔幽
顯含嗟人靈壅閼且漢北江邊密邇乾縣故先動鳯駕
整我神邑卿進無陳平歸漢之智退闕雲長殉節之忠
嬰閉窮城憂頓長沔機勇兩缺何其嗟哉朕比乃欲造
卿逼宂未果且還新都響厥六戎入彼春月遲遲揚斾
善脩爾畧以俟義臨虎使人答書曰自金精失道皇居
徙縣喬木空存茂草方鬱七狄交侵五胡代起顧瞻中
原每用弔焉知棄臯蘭隨水瀍澗伊川之象爰在兹日
古人有云匪宅是卜而鄰是卜樊漢無幸咫尺殊風折
膠入塞乘秋犯邊親屬窮於斬殺士女困於䖍劉與彼
蠢左共為脣齒仁義弗聞苛暴先露乃復改易氈裘妄
自尊大我皇開運光宅區夏而式亂逋逃棄同即異毎
欲出車鞠旅以征不庭所冀干戚兩階叛命來格遂復
遊魂不戢亂滑孔熾孤摠連率任屬方邵組甲十萬雄
㦸千犀以此戡難何往不克主上每矜率土哀彼民黎
使不戰屈敵兵無血刄故部勒小戍閉壁清野抗威遵
養庶能懷音若遂迷復知進忘退當金鉦戒路雲旗北
掃長驅燕代併羈名王使少卿忽諸頭曼不祀兵交無
逺相為憫然永泰元年遷給事中右衛將軍持節隸都
督陳顯達停襄陽伐虜度支尚書崔慧景於鄧地大敗
虜追至沔北元宏率十萬衆從羽儀華蓋圍樊城虎閉
門固守虜去城數里立營頓設氈屋復再圍樊城臨沔
水望襄陽岸乃去虎遣軍主田安之等十餘軍出逐之
頗相傷殺東昏即位遷前將軍鎮軍司馬永元元年始
安王遥光反虎領軍屯青溪中橋事寧轉散騎常侍右
衛將軍虎形幹甚毅善於誘納日食荒客常數百人晩
節好貨賄吝嗇在雍州得見錢五千萬伎女食醬菜無
重肴每好風景輒開庫拍張向之帝疑虎舊將兼利其
財新除未及拜見殺時年六十餘和帝中興元年追贈
安北將軍徐州刺史
史臣曰解厄鴻門資舞陽之氣納降饗旅仗虎侯之力
觀兹猛毅藉以風威未必投車挾輈然後勝敵故桓康
之聲所以震懾江蠡也
贊曰薛辭親愛歸身淮涘戴類千秋興言帝子桓勇焦
壯爪牙之士虎守西邊功虧北鄙
　
　
　
　
　
　
　
　
　
　
　
　
　
　
　南齊書卷三十
　南齊書卷三十考證
戴僧靜傳僧靜手斬粲○(臣祖庚/)按南史袁粲傳僧靜
　奮刀直前欲斬之子最呌抱父乞先死兵士人人莫
　不隕涕粲曰我不失忠臣汝不失孝子仍求筆作啓
　云臣義奉大宋策名兩畢今便歸魂墳隴永就山丘
　僧靜乃并斬之此不載宋書亦無此事通鑑考異曰
　時僧靜掩粲不備挺身直往安肻令粲作啓從容如
　此據此則傳不為漏而南史未可謂得也
曹虎傳曹虎○南史虎作武
乾没孔熾○乾没南監本作亂猾
　
　
　
　
　
　南齊書卷三十考證
欽定四庫全書
　南齊書卷三十一
　　梁　　　蕭　　　子　　　顯　　　撰
　列傳第十二
　　江　謐　荀伯玉
江謐字令和濟陽考城人也祖秉之臨海太守宋世清
吏父徽尚書都官郎吳令為太初所殺謐繫尚方孝武
平京邑乃得出解褐奉朝請輔國行參軍于湖令强濟
稱職宋明帝為南豫州謐傾身奉之為帝所親待即位
以為驃騎參軍弟䝉貌醜帝常召見狎侮之謐轉尚書
度支郎俄遷右丞兼比部郎泰始四年江夏王義恭第
十五女卒年十九未筓禮官議從成人服諸王服大功
左丞孫夐重奏禮記女子十五而筓鄭云年應許嫁者
也其未許嫁者則二十而筓射慈云十九猶為殤禮官
違越經典於禮無據博士太常以下結免贖論謐坐杖
督五十奪勞百日謐又奏夐先不研辨混同謬議准以
事例亦宜及咎夐又結免贖論詔可出為建平王景素
冠軍長史長沙内史行湘州事政治苛刻僧遵道人與
謐情欵随謐莅郡犯小事餓繫郡獄僧遵裂三衣食之
既盡而死為有司所奏徵還明帝崩遇赦得免為正員
郎右軍將軍太祖領南兖州謐為鎮軍長史廣陵太守
入為游擊將軍性流俗善趨勢利元徽末朝野咸屬意
建平王景素謐深自委結景素事敗僅得免禍蒼梧王
廢後物情尚懐疑惑謐獨竭誠歸事太祖以本官領尚
書左丞昇明元年遷黄門侍郎左丞如故沈攸之事起
議加太祖黄鉞謐所建也事平遷吏部郎稍被親待遷
太尉諮議領録事叅軍齊臺建為右衛將軍建元元年
遷侍中出為臨川王平西長史冠軍將軍長沙内史行
湘州留事先遣之鎭既而驃騎豫章王嶷領湘州以謐
為長史將軍内史知州留事如故封永新縣伯四百户
三年為左民尚書諸皇子出閤用文武主帥皆以委謐
尋敇曰江謐寒士誠當不得競等華儕然甚有才幹堪
為委遇可遷掌吏部謐才長刀筆所在事辦太祖崩謐
稱疾不入衆頗疑其怨不豫顧命也世祖即位謐又不
遷官以此怨望時世祖不豫謐詣豫章王嶷請間曰至
尊非起疾東宫又非才公今欲作何計世祖知之出謐
為征虜將軍鎮北長史南東海太守未發上使御史中
丞沈沖奏謐前後罪曰謐少懐輕躁長習諂薄交無義
合行必利動特以奕世更局見擢宋朝而阿諛内外貨
賂公行咎盈憲簡戾彰朝聽輿金輦寳取容近習以沈
攸之地勝兵强終當得志委心託身嵗暮相結以劉景
素親屬望重物應樂推獻誠薦子窺窬非望時艱網漏
得全首領太祖匡飭天地方知逺圖薄其艱洗之瑕許
其革音之効加以非分之寵推以不次之榮列迹勲良
比肩朝徳以徃者微勤刀筆小用賞厠河山任忝出入
輕險之性在貴彌彰貪昧之情雖富無滿重莅湘部顯
行斷盗及居銓衡肆意受納連席同乗皆詖黷舊侣密
筵閑讌必貨賄常客理合升進者以為已恵事宜貶退
者並稱中㫖謂販鬻威權姦自不露欺主罔上奸議可
掩先帝寢疾彌留人神憂震謐托病私舎曽無變容國諱
經旬甫蹔入殿參訪遺詔覘忖時㫖以身列朝流宜䝉
兼帶先顧不逮舊位無加遂崇飾惡言肆醜縱悖譏誹
朝政訕毁皇猷遍蚩忠賢歴詆台相至於蕃岳入授列
代恒規勲戚出撫前王彛則而謐妄發樞機坐構囂論
復敢貶謗儲后不顧辭端毁折宗王每窮舌杪皆云誥
誓乖禮崇樹失宜仰指天俯畫地希幸災故以申積憤
犯上之跡既彰反噬之情已著請免官削爵土收送廷
尉獄治罪詔賜死時年五十二子介建武中為呉令治
亦深切民間榜死人髑髏為謐首棄官而去
荀伯玉字弄璋廣陵人也祖永南譙太守父闡之給事
中伯玉少為栁元景撫軍板行叅軍南徐州祭酒晉安
王子勛鎮軍行叅軍泰始初子勛舉事伯玉友人孫沖
為將帥伯玉隸其驅使封新亭侯事敗伯玉還都賣卜
自業建平王景素聞而招之伯玉不往太祖鎮淮隂伯
玉歸身結事為太祖冠軍刑獄叅軍太祖為明帝所疑
及徵為黄門郎深懐憂慮伯玉勸太祖遣數十騎入虜
界安置標榜於是虜游騎數百履行界上太祖以聞猶
懼不得留令伯玉卜伯玉斷卦不成行而明帝詔果復
太祖夲任由是見親待從太祖還都除奉朝請令伯玉
看宅知家事世祖罷廣興還立别宅遣人於大宅掘樹
數株伯玉不與馳以聞太祖曰卿執之是也轉太祖平
南府晉熙王府參軍太祖為南兖州伯玉轉為上鎮軍
中兵參軍帶廣陵令除羽林監不拜初太祖在淮南伯
玉假還廣陵夢上廣陵城南樓上有二青衣小兒語伯
玉云草中肅九五相追逐伯玉視城下人頭上皆有草
泰始七年伯玉又夢太祖乗船在廣陵北渚見上兩腋
下有翅不舒伯玉問何當舒上曰却後三年伯玉夢中
自謂是呪師向上唾呪之凡六呪有六龍出兩腋下翅
皆舒還而復歛元徽二年而太祖破桂陽威名大震五
年而廢蒼梧太祖謂伯玉曰卿時乗之夢今且効矣昇
眀初仍為太祖驃騎中兵參軍除歩兵校尉不拜仍帶
濟陽太守中兵如故覇業既建伯玉忠勤盡心常衛左
右加前軍將軍随太祖太尉府轉中兵將軍太守如故
建元元年封南豐縣子四百户轉輔國將軍武陵王征
虜司馬太守如故徙為安成王冠軍司馬轉豫章王司
空諮議太守如故世祖在東宫專斷用事頗不如法任
左右張景真使領東宫主衣食官榖帛賞賜什物皆御
所服用景真於南澗寺捨身齋有元徽紫皮袴褶餘物
稱是於樂遊設㑹伎人皆著御衣又度絲錦與崐崘舶
營貨輙使傳令防送過南州津世祖拜陵還景真白服
乗畫舴艋坐胡牀觀者咸疑是太子内外祇畏莫敢有
言伯玉謂親人曰太子所為官終不知豈得顧死蔽官
耳目我不啟聞誰應啟者因世祖拜陵後密啟之上大
怒檢校東宫世祖還至方山日暮將泊豫章王於東府
乗飛䴏東迎具白上怒之意世祖夜歸上亦停門籥待
之二更盡方入宫上明日遣文惠太子聞喜公子良宣
敇以景真罪狀示世祖稱太子令收景真殺之世祖憂
懼稱疾月餘日上怒不解晝卧太陽殿王敬則直入叩
頭啟上曰官有天下日淺太子無事被責人情恐懼願
官往東宫解釋之太祖乃幸宫召諸王以下於𤣥圃園
為家宴致醉乃還上嘉伯玉盡心愈見親信軍國密事
多委使之時人為之語曰十敇五令不如荀伯玉命世
祖深怨伯玉上臨崩指伯玉謂世祖曰此人事我忠我
身後人必為其作口過汝勿信也可令往東宫長侍白
澤小却以南兖州處之伯玉遭父憂除冠軍將軍南濮
陽太守未拜除黄門郎夲官如故世祖轉為豫章王太
尉諮議太守如故俄遷散騎常侍太守如故伯玉憂懼
無計上聞之以其與垣崇祖善慮相扇為亂加意撫之
伯玉乃安永明元年垣崇祖誅伯玉并伏法初善相墓
者見伯玉家墓謂其父曰當出暴貴而不久也伯玉後
聞之曰朝聞道夕死可矣死時年五十
史臣曰君老不事太子義烈之遺訓也欲夫專心所奉
在節無貳雖人子之親尚宜自别則偏黨為論豈或傍
啟察江荀之行也雖異術而同亡以古道而居今世難
乎免矣
賛曰謐口禍門荀言亟盡時清主異并合同殞
　
　
　
　
　
　
　
　
　
　
　
　南齊書卷三十一
欽定四庫全書
　南齊書卷三十二
　　梁　　　蕭　　　子　　　顯　　　撰
　列傳第十三
　　王　琨　張　岱　褚　炫
　　何　戢　王延之　阮　韜
王琨琅邪臨沂人也祖薈晉衛將軍父懌不慧侍婢生
琨名為崑崙懌後娶南陽樂𤣥女無子改琨名立以為
嗣琨少謹篤為從伯司徒謐所愛宋永初中武帝以其
娶桓修女除郎中駙馬都尉奉朝請元嘉初從兄侍中
華有寵權以門户衰弱待琨如親數相稱薦為尚書儀
曹郎州治中累至左軍諮議領録事出為宣城太守司
徒從事中郎義興太守歴任皆亷約還為北中郎長史
黄門郎寧朔將軍東陽太守孝建初遷廷尉卿竟陵王
驃騎長史加臨淮太守轉吏部郎吏曹選局貴要多所
屬請琨自公卿下至士大夫例為用兩門生江夏王義
恭嘗屬琨用二人後復遣屬琨答不許出為持節都督
廣交二州軍事建威將軍平越將軍平越中郎廣州刺
史南土沃實在任者常致巨富世云廣州刺史但經城
門一過便得三千萬也琨無所取納表獻禄俸之半州
鎮舊有鼔吹又啟輸還及罷任孝武知其清問還資多
少琨曰臣買宅百三十萬餘物稱之帝悦其對為廷尉
加給事中轉寧朔將軍長史歴陽内史上以琨忠實徙
為寵子新安王東中郎長史加輔國將軍遷右衛將軍
度支尚書出為永嘉王左軍始安王征虜二府長史加
輔國將軍廣陵太守皆孝武諸子泰始元年遷度支尚
書尋加光禄大夫初從兄華孫長襲華爵為新建侯嗜
酒多諐失琨上表曰臣門姪不休從孫長是故左衛將
軍嗣息少資常猥猶冀晚進頃更昏酣業身無檢故衛
將軍華忠肅奉國善及世祀而長負舋承封將傾基緒
嗣小息佟閑立保退不乖素風如䝉拯立則存亡荷榮
私禄更構出為冠軍將軍呉郡太守遷中領軍坐在郡
用朝舎錢三十六萬營餉二宫諸王及作絳襖奉獻軍
用乃左遷光禄大夫尋加太常及金紫加散騎常侍廷
尉虞龢議社稷合為一神琨案舊紏駮時龢深被親寵
朝廷多琨强正明帝臨崩出為督㑹稽東陽新安臨海
永嘉五郡軍事左軍將軍㑹稽太守常侍如故坐誤竟
囚䧏號冠軍元徽中遷金紫光禄引訓太僕常侍如故
本州中正加特進順帝即位進右光禄大夫常侍餘如
故順帝遜位琨陪位及辭廟皆流涕太祖即位領武陵
王師加侍中給親信二十人時王儉為宰相屬琨用東
海郡迎吏琨謂信人曰語郎三臺五省皆是郎用人外
方小郡當乞寒賤省官何容復奪之遂不過其事琨性
既古慎而儉嗇過甚家人雜事皆手自操執公事朝㑹
必夙夜早起簡閲衣裳料數冠幘如此數四世以此笑
之尋解王師建元四年太祖崩琨聞國諱牛不在宅去
臺數里遂歩行入宫朝士皆謂琨曰故宜待車有損國
望琨曰今日奔赴皆應爾遂得病卒贈左光禄大夫餘
如故年八十四
張岱字景山呉郡呉人也祖敞晉度支尚書父茂度宋
金紫光禄大夫岱少與兄太子中舎人寅新安太守鏡
征北將軍永弟廣州刺史辨俱知名謂之張氏五龍鏡
少與光禄大夫顔延之隣居顔談議飲酒喧呼不絶而
鏡靜翳無言聲後延之於籬邊聞其與客語取胡床坐
聽辭義清𤣥延之心服謂賔客曰彼有人焉由此不復
酣呌寅鏡名最髙永辨岱不及也郡舉岱上計掾不行
州辟從事累遷南平王右軍主簿尚書水部郎出補東
遷令時殷沖為呉興謂人曰張東遷親貧湏養所以栖
遲下邑然名器方顯終當大至随王誕於㑹稽起義以
岱為建威將軍輔國長史行縣事事平為司徒左西曹
母年八十籍注未滿岱便去官從實還養有司以岱違
制將欲糾舉宋孝武曰觀過可以知仁不湏案也累遷
撫軍諮議參軍領山隂令職事閑理巴陵王休若為北
徐州未親政事以岱為冠軍諮議參軍領彭城太守行
府州國事後臨海王為征虜廣州豫章王為車騎揚州
晉安王為征虜南兖州岱歴為三府諮議三王行事與
典籖主帥共事事舉而情得或謂岱曰主王既㓜執事
多門而每能緝和公私云何致此岱曰古人言一心可
以事百君我為政端平待物以禮悔吝之事無由而及
明闇短長更是才用之多少耳入為黄門郎遷驃騎長
史領廣陵太守新安王子鸞以盛寵為南徐州割呉郡
屬焉髙選佐史孝武帝召岱謂之曰卿羙效夙著兼資
宦已多今欲用卿為子鸞别駕總刺史之任無謂小屈
終當大伸也帝崩累遷吏部郎明帝初四方反帝以岱
堪幹舊才除使持節督西豫州諸軍事輔國將軍西豫
州刺史尋徙為冠軍將軍北徐州刺史都督北討諸軍
事並不之官泰始末為呉興太守元徽中遷使持節督
益寧二州軍事冠軍將軍益州刺史數年益土安其政
徵侍中領長水校尉度支尚書領左軍遷吏部尚書王
儉為吏部郎時專斷曹事岱每相違執及儉為宰相以
此頗不相善兄子瓌弟恕誅呉郡太守劉遐太祖欲以
恕為晉陵郡岱曰恕未閑從政羙錦不宜濫裁太祖曰
恕為人我所悉且又與瓌同勲自應有賞岱曰若以家
貧賜禄此所不論語功推事臣門之恥尋加散騎常侍
建元元年出為左將軍呉郡太守太祖知岱歴任清直
至郡未㡬手敕岱曰大邦任重乃未欲回換但總戎務
殷宜湏望實今用卿為䕶軍加給事中岱拜竟詔以家
為府陳疾明年遷金紫光禄大夫領鄱陽王師世祖即
位復以岱為散騎常侍呉興太守秩中二千石岱晚節
在呉興更以寛恕著名遷使持節監南兗兗徐青冀五
州諸軍事後將軍南兖州刺史常侍如故未拜卒年七
十一岱初作遺命分張家財封置箱中家業張減随復
改易如此十數年贈本官諡貞子
褚炫字彦緒河南陽翟人也祖秀之宋太常父法顯鄱
陽太守兄炤字彦宣少秉髙節一目眇官至國子博士
不拜常非從兄淵身事二代聞淵拜司徒歎曰使淵作
中書郎而死不當是一名士邪名徳不昌遂令有期頤
之夀炫少清簡為從舅王景文所知從兄淵謂人曰從
弟亷勝獨立乃十倍於我也宋義陽王昶為太常板炫
補五官累遷太子舎人撫軍車騎記室正員郎從宋明
帝射雉至日中無所得帝甚猜羞召問侍臣曰吾旦來
如臯遂空行可笑座者莫答炫獨曰今節候雖適而雲
霧尚凝故斯翬之禽驕心未警但得神駕游豫羣情便
為載懽帝意解乃於雉塲置酒遷中書侍郎司徒右長
史昇明初炫以清尚與劉俁謝朏江斆入殿侍文義號
為四友遷黄門郎太祖驃騎長史遷侍中復為長史齊
臺建復為侍中領歩兵校尉以家貧建元初出補東陽
太守加秩中二千石還復為侍中領歩兵凡三為侍中
出為竟陵王征北長史加輔國將軍尋徙為冠軍長史
江夏内史將軍如故永明元年為吏部尚書炫居身清
立非弔問不雜交遊論者以為美及在選部門庭蕭索
賔客罕至出行左右捧黄紙帽箱風吹紙剥殆盡罷江
夏還得錢十七萬於石頭并分與親族病無以市藥表
自陳解改授散騎常侍領安成王師國學建以本官領
博士未拜卒無以殯歛時年四十一贈太常諡曰貞子
何戢字慧景廬江灊人也祖尚之宋司空父偃金紫光
禄大夫被遇於宋武選戢尚山隂公主拜駙馬都尉解
褐秘書郎太子中舎人司徒主簿新安王文學秘書丞
中書郎景和世山隂主就帝求吏部郎褚淵入内侍已
淵見拘逼終不肯從與戢同居止月餘日由是特申情
好明帝立遷司徒從事中郎從建安王休仁征赭圻板
轉戢司馬除黄門郎出為宣威將軍東陽太守吏部郎
元徽初褚淵參朝政引戢為侍中時年二十九戢以年
未三十苦辭内侍表疏屢上時議許之改授司徒左長
史太祖為領軍與戢來往數置歡讌上好水引䴵戢令
婦女躬自執事以設上焉久之復為侍中遷安成王車
騎長史加輔國將軍濟隂太守行府州事出為呉郡太
守以疾歸為侍中秘書監仍轉中書令太祖相國左長
史建元元年遷散騎常侍太子詹事尋改侍中詹事如
故上欲轉戢領選問尚書令褚淵以戢資重欲加常侍
淵曰宋世王球從侍中中書令單作吏部尚書資與戢
相似頃選職方昔小輕不容頓加常侍聖㫖每以蟬冕
不宜過多臣與王儉既已左珥若復加戢則八座便有
三貂若帖以驍游亦為不少乃以戢為吏部尚書加驍
騎將軍戢美容儀動止與褚淵相慕時人呼為小褚公
家業富盛性又華侈衣被服飾極為奢麗三年出為左
將軍呉興太守上頗好畫扇宋孝武賜戢蟬雀扇善畫
者顧景秀所畫時陸探微顧彦先皆能畫歎其巧絶戢
因王晏獻之上令晏厚酬其意四年卒時年三十六贈
散騎常侍撫軍太守如故諡懿子女為鬰林王后又贈
侍中光禄大夫
王延之字希季琅邪臨沂人也祖裕宋左光禄儀同三
司父昇之都官尚書延之出繼伯父秀才粲之延之少
而靜黙不交人事州辟主簿不就舉秀才北中郎法曹
行參軍轉署外兵尚書外兵部司空主簿並不就除中
軍建平王主簿記室仍度司空北中郎二府轉秘書丞
西陽王撫軍諮議州别駕尋陽王冠軍安陸王後軍司
馬加振武將軍出為安逺䕶軍武陵内史不拜宋明帝
為衛軍延之轉為長史加宣威將軍司徒建安王休仁
征赭圻轉延之為左長史加寧朔將軍延之清貧居宇
穿漏褚淵徃候之見其如此具啟明帝帝即敕材官為
起三間齋屋遷侍中領射聲校尉未拜出為呉郡太守
罷郡還家産無所増益除吏部尚書侍中領右軍並不
拜復為吏部尚書領驍騎將軍出為後軍將軍呉興太
守遷都督浙東五郡㑹稽太守轉侍中秘書監晉熙王
師遷中書令師如故未拜轉右僕射昇明二年轉左僕
射宋徳既衰太祖輔政朝野之情人懐彼此延之與尚
書令王僧䖍中立無所去就時人為之語曰二王持平
不送不迎太祖以此善之三年出為使持節都督江州
豫州之新蔡晉熙二郡諸軍事安南將軍江州刺史建
元二年進號鎮南將軍延之與金紫光禄大夫阮韜俱
宋領軍劉湛外甥並有早譽湛甚愛之曰韜後當為第
一延之為次也延之甚不平每致餉下都韜與朝士同
例太祖聞其如此與延之書曰韜云卿未嘗有别意當
緣劉家月旦故邪在州禄俸以外一無所納獨處齋内
吏民罕得見者四年遷中書令右光禄大夫本州大中
正轉左僕射光禄中正如故尋領竟陵王師永明二年
陳疾解職世祖許之轉特進右光禄大夫王師中正如
故其年卒年六十四追贈散騎常侍右光禄大夫特進
如故諡簡子延之家訓方嚴不妄見子弟雖節嵗問訊
皆先克日子倫之見兒子亦然永明中為侍中世祖幸
琅邪城倫之與光禄大夫全景文等二十一人坐不參
承為有司所奏詔倫之親為陪侍之職而同衆惰慢免
官景文等贖論建武中至侍中領前軍將軍都官尚書
領游擊將軍卒
阮韜字長明陳留人晉金紫光禄大夫裕𤣥孫也韜少
歴清官為南兖州别駕刺史江夏王劉義恭逆求資費
錢韜曰此朝廷物執不與宋孝武選侍中四人並以風
貌王彧謝荘為一雙韜與何偃為一雙常充兼假泰始
末為征南江州長史桂陽王休範在鎮數出行遊韜性
方峙未嘗随從至散騎常侍金紫光禄大夫領始興王
師永明二年卒
史臣曰内侍樞近世為華選金璫熲耀朝之麗服久忘
儒藝專授名家加以簡擇少姿簮貂冠冕基䕃所通後
才先貌事同謁者以形骸為官斯違舊矣辟强之在漢
朝幼有妙察仲宣之處魏國見貶容陋何戢之讓雖未
能深識前古之美與夫尸官靦服者何等級哉
賛曰萬石祗慎琨既為倫五龍一氏張亦繼荀炫清褚
族戢遺何姻延之居簡名峻王臣
　
　
　南齊書卷三十二
欽定四庫全書
　南齊書卷三十三
　　梁　　　蕭　　　子　　　顯　　　撰
　列傳第十四
　　王僧䖍　張　緒
王僧䖍琅邪臨沂人也祖珣晉司徒伯父太保𢎞宋元
嘉世為宰輔賔客疑所諱𢎞曰身家諱與蘇子髙同父
曇首右光禄大夫曇首兄弟集會諸子孫𢎞子僧達下
地跳戱僧䖍年數嵗獨正坐採蠟燭珠為鳳凰𢎞曰此
兒終當為長者僧䖍弱冠𢎞厚善隸書宋文帝見其書
素扇歎曰非唯跡逾子敬方當器雅過之除祕書郎太
子舎人退黙少交接與袁淑謝荘善轉義陽王文學太
子洗馬遷司徒左西屬兄僧綽為太初所害親賔咸勸
僧䖍逃僧䖍涕泣曰吾兄奉國以忠貞撫我以慈愛今
日之事苦不見及耳若同歸九泉猶羽化也孝武初出
為武陵太守兄子儉於中途得病僧䖍為廢寢食同行
客慰喻之僧䖍曰昔馬援處兒姪之間一情不異鄧攸
於弟子更逾所生吾實懐其心誠未異古亡兄之𦙍不
宜忽諸若此兒不救便當回舟謝職無復遊宦之興矣
還為中書郎轉黄門郎太子中庶子孝武欲擅書名僧
䖍不敢顯跡大明世常用拙筆書以此見容出為豫章
王子尚撫軍長史遷散騎常侍復為新安王子鸞北中
郎長史南東海太守行南徐州事二蕃皆帝愛子也尋
遷豫章内史入為侍中遷御史中丞領驍騎將軍甲族
由來多不居憲臺王氏分枝居烏衣者位宦微減僧䖍
為此官乃曰此是烏衣諸郎坐處我亦可試為耳復為
侍中領屯騎校尉泰始中出為輔國將軍呉興太守秩
中二千石王獻之善書為呉興郡及僧䖍工書又為郡
論者稱之徙為㑹稽太守秩中二千石將軍如故中書
舎人阮佃夫家在會稽請假東歸客勸僧䖍以佃夫要
幸宜加禮接僧䖍曰我立身有素豈能曲意此軰彼若
見惡當拂衣去耳佃夫言於宋明帝使御史中丞孫夐
奏僧䖍前莅呉興多有謬命檢到郡至遷凡用功曹五
官主簿至二禮吏署三傳及度與弟子合四百四十八
人又聽民何係先等一百十家為舊門委州檢削坐免
官尋以白衣兼侍中出監呉郡太守遷使持節都督湘
州諸軍事建武將軍行湘州事仍轉輔國將軍湘州刺
史所在以寛惠著稱巴峽流民多在湘土僧䖍表割益
陽羅湘西三縣縁江民立湘隂縣從之元徽中遷吏部
尚書髙平檀珪罷沅南令僧䖍以為征北板行參軍訴
僧䖍求禄不得與僧䖍書曰五常之始文武為先文則
經緯天地武則撥亂定國僕一門雖謝文通乃忝武達
羣從姑叔三媾帝室祖兄二世糜軀奉國而致子姪餓
死草壤去冬今春頻荷二敕既無中人屢見蹉奪經渉
五朔踰歴四晦書牘十二接覲六七遂不荷潤反更曝
鰓九流繩平自不宜獨苦一物蟬腹龜腸為日已久饑
虎能嚇人遽與肉餓麟不噬誰為落毛去冬乞豫章丞
為馬超所爭今春䝉敕南昌縣為史偃所奪二子勲䕃
人才有何見勝若以貧富相奪則分受不如身雖孤微
百世國士姻媾位宦亦不後物尚書同堂姊為江夏王
妃檀珪同堂姑為南譙王妃尚書婦是江夏王女檀珪
祖姑嬪長沙景王尚書伯為江州檀珪祖亦為江州尚
書從兄出身為後軍參軍檀珪父釋褐亦為中軍參軍
僕於尚書人地本懸至於婚宦不至殊絶今通塞雖異
猶忝氣類尚書何事乃爾見苦泰始之初八表同逆一
門二世粉骨衛主殊勲異績已不能甄常階舊途復見
侵抑僧䖍報書曰征北板比嵗處遇小優殷主簿從此
府入崇禮何儀曹即代殷亦不見訴為苦足下積屈一
朝超升政自小難泰始初勤苦十年自未見其賞而頓
就求稱亦何可遂吾與足下素無怨憾何以相侵苦直
是意有佐佑耳珪又書曰昔荀公達漢之功臣晉武帝
方爵其𤣥孫夏侯惇魏氏勲佐金徳初融亦始就甄顯
方賞其孫封樹近族羊叔子以晉泰始中建䇿伐呉至
咸寧末方加襃寵封其兄子卞望之以咸和初殞身國
難至興寧末方崇禮秩官其子孫蜀郡主簿田混黄初
末死故君之難咸康中方擢其子孫似不以世代逺而
被棄年世疎而見遺檀珪百罹六極造化罕比五喪停
露百口轉命存亡披迫本希小禄無意階榮自古以來
有沐食侯近代有王官府佐非沐食之職參軍非王官
之謂質非匏𤓰實羞空懸殷何二生或是府主情味或
是朝廷意㫖豈與悠悠之人同口而語使僕就此職尚
書能以郎見轉不若使日得五升禄則不恥執鞭僧䖍
乃用為安城郡丞珪宋安南將軍韶孫也僧䖍尋加散
騎常侍轉右僕射昇明元年遷尚書僕射尋轉中書令
左僕射二年為尚書令僧䖍好文史解音律以朝廷禮
樂多違正典民間競造新聲雜曲時太祖輔政僧䖍上
表曰夫懸鍾之器以雅為用凱容之禮八佾為儀今總
章羽佾音服舛異又歌鍾一肆克諧女樂以歌為務非
雅器也大明中即以宫懸合和鞞拂節數雖會慮乖雅
體將來知音或譏聖世若謂鍾舞已諧重違成憲更立
歌鍾不參舊例四縣所奏謹依雅條即義㳂理如或可
附又今之清商實由銅爵三祖風流遺音盈耳京洛相
髙江左彌貴諒以金石干羽事絶私室桑濮鄭衛訓隔
紳冕中庸和雅莫復於斯而情變聽移稍復銷落十數
年間亡者將半自頃家競新哇人尚謡俗務在唯殺不
顧音紀流宕無崖未知所極排斥正曲崇長煩滛士有
等差無故不可去樂禮有攸序長幼不可共聞故喧醜
之制日盛於廛里風味之響獨盡於衣冠宜命有司務
勤功課緝理遺逸迭相開曉所經漏忘悉加補綴曲全
者禄厚藝妙者位優利以動之則人思刻厲反本還源
庶可跂踵事見納建元元年轉侍中撫軍將軍丹陽尹
二年進號左衛將軍固讓不拜改授左光禄大夫侍中
尹如故郡縣獄相承有上湯殺囚僧䖍上疏言之曰湯
本以救疾而實行寃暴或以肆忿若罪必入重自有正
刑若去惡宜疾則應先啟豈有死生大命而潛制下邑
愚謂治下囚病必先刺郡求職司與醫對共診驗逺縣
家人省視然後處理可使死者不恨生者無怨上納其
言僧䖍留意雅樂昇明中所奏雖微有釐改尚多遺失
是時上始欲通使僧䖍與兄子儉書曰古語云中國失
禮問之四夷計樂亦如苻堅敗後東晉始備金石樂故
知不可全誣也北國或有遺樂誠未可便以補中夏之
闕且得知其存亡亦一理也但鼓吹舊有二十一曲今
所能者十一而已意謂北使㑹有散役得今樂署一人
粗别同異者充此使限雖復延州難追其得知所知亦
當不同若謂有此理者可得申吾意上聞否試為思之
事竟不行太祖善書及即位篤好不已與僧䖍賭書畢
謂僧䖍曰誰為第一僧䖍曰臣書第一陛下亦第一上
笑曰卿可謂善自為謀矣示僧䖍古迹十一袠就求能
書人名僧䖍得民間所有袠中所無者呉太皇帝景帝
歸命侯書桓𤣥書及王丞相導領軍洽中書令珉張芝
索靖衛伯儒張翼十二卷奏之又上羊欣所撰能書人
名一卷其年冬遷持節都督湘州諸軍征南將軍湘州
刺史侍中如故清簡無所欲不營財産百姓安之世祖
即位僧䖍以風疾欲陳解㑹遷侍中左光禄大夫開府
儀同三司僧䖍少時羣從宗族並㑹客有相之者云僧
䖍年位最髙仕當至公餘人莫及也及授僧䖍謂兄子
儉曰汝任重於朝行當有八命之禮我若復此授則一
門有二台司實可畏懼乃固辭不拜上優而許之改授
侍中特進左光禄大夫客問僧䖍固讓之意僧䖍曰君
子所憂無徳不憂無寵吾衣食周身榮位已過所慙庸
薄無以報國豈容更受髙爵方貽官謗邪兄子儉為朝
宰起長梁齋制度小過僧䖍視之不悦竟不入户儉即
毁之永明三年薨僧䖍頗解星文夜坐見豫章分野當
有事故時僧䖍子慈為豫章内史慮其有公事少時僧
䖍薨慈棄郡奔赴僧䖍時年六十追贈司空侍中如故
諡簡穆其論書曰宋文帝書自云可比王子敬時議者
云天然勝羊欣功夫少於欣王平南廙右軍叔過江之
前以為最亡曽祖領軍書右軍云弟書遂不減吾變古
制今唯右軍領軍不爾至今猶法鍾張亡從祖中書令
書子敬云弟書如騎騾駸駸恒欲度驊騮前庾征西翼
書少時與右軍齊名右軍後進庾猶不分在荆州與都
下人書云小兒軰賤家雞皆學逸少書湏吾下當比之
張翼王右軍自書表晉穆帝令翼寫題後答右軍當時
不别久後方悟云小人㡬欲亂真張芝索靖韋誕鍾㑹
二衛並得名前代無以辨其優劣唯見其筆力驚異耳
張澄當時亦呼有意郗惜章草亞於右軍郗嘉賔草亞
於二王緊媚其父桓𤣥自謂右軍之流論者以比孔琳
之謝安亦入能書録亦自重為子敬書嵇康詩羊欣書
見重一時親受子敬行書尤善正乃不稱名孔琳之書
天然放縱極有筆力規矩恐在羊欣後丘道䕶與羊欣
俱面受子敬故當在欣後范曅與蕭思話同師羊欣後
小叛既失故歩為復小有意耳蕭思話書羊欣之影風
流趣好殆當不減筆力恨弱謝綜書其舅云緊生起是
得賞也恨少媚好謝靈運乃不倫遇其合時亦得入流
賀道力書亞丘道䕶庾昕學右軍亦欲亂真矣又著書
賦傳於世第九子寂字子𤣥性迅勤好文章讀范滂傳
未常不歎挹王融敗後賔客多歸之建武初欲獻中興
頌兄志謂之曰汝膏梁年少何患不達不鎭之以静將
恐貽譏寂乃止初為祕書郎卒年二十一僧䖍宋世嘗
有書誡子曰知汝恨吾不許汝學欲自悔厲或以闔棺
自欺或更擇美業且得有慨亦慰窮生但亟聞斯唱未
覩其實請從先師聽言觀行冀此不復虚身吾未信汝
非徒然也往年有意於史取三國志聚置床頭百日許
復徙業就𤣥自當小差於史猶未近彷彿曼倩有云談
何容易見諸𤣥志為之逸腸為之抽專一書轉誦數十
家注自少至老手不釋卷尚未敢輕言汝開老子卷頭
五尺許未知輔嗣何所道平叔何所説馬鄭何所異指
例何所明而便盛於麈尾自呼談士此最險事設令袁
令命汝言易謝中書挑汝言荘張吳興叩汝言老端可
復言未嘗看邪談故如射前人得破後人應解不解即
輸賭矣且論注百氏荆州八袠又才性四本聲無哀樂
皆言家口實如客至之有設也汝皆未經拂耳瞥目豈
有庖厨不修而欲延大賔者哉就如張衡思侔造化郭
象言類懸河不自勞苦何由至此汝曽未窺其題目未
辨其指歸六十四卦未知何名莊子衆篇何者内外八
袠所載凡有㡬家四本之稱以何為長而終日欺人人
亦不受汝欺也由吾不學無以為訓然重華無嚴父放
勲無令子亦各由已耳汝輩竊議亦當云阿越不學在
天地間可嬉戲何忽自課讁幸及盛時逐嵗暮何必有
所減汝見其一耳不全爾也設令吾學如馬鄭亦必甚
勝復倍不如今亦必大減致之有由從身上來也今壯
年自懃數倍許勝劣及吾耳世中比例舉眼是汝足知
此不復具言吾在世雖乏徳素要復推排人間數十許
年故是一舊物人或以比數汝等耳即化之後若自無
調度誰復知汝事者舎中亦有少負令譽弱冠越超清
級者于時王家門中優者則龍鳳劣者猶虎豹失䕃之
後豈龍虎之議況吾不能為汝䕃政應各自努力耳或
有身經三公蔑爾無聞布衣寒素卿相屈體或父子貴
賤殊兄弟聲名異何也體盡讀數百卷書耳吾今悔無
所及欲以前車誡爾後乘也汝年入立境方應從官兼
有室累牽役情性何處復得下帷如王郎時邪為可作
世中學取過一生耳試復三思勿諱吾言猶捶撻志輩
冀脱萬一未死之間望有成就者不知當有益否各在
爾身已切身豈復闗吾邪鬼唯知愛深松茂栢寧知子
弟毁譽事因汝有感故畧叙胸懐
張緒字思曼呉郡呉人也祖茂度㑹稽太守父寅太子
中舎人緒少知名清簡寡欲叔父鏡謂人曰此兒今之
樂廣也州辟議曹從事舉秀才建平王䕶軍主簿右軍
法曹行參軍司空主簿撫軍南中郎二府功曹尚書倉
部郎都令史諮郡縣米事緒蕭然直視不以經懐除巴
陵王文學太子洗馬北中郎参軍太子中舎人本郡中
正車騎從事中郎中書郎州治中黄門郎宋明帝每見
緒輙歎其清淡轉太子中庶子本州大中正遷司徒左
長史吏部尚書袁粲言於帝曰臣觀張緒有正始遺風
宜為宫職復轉中庶子領翊軍校尉轉散騎常侍領長
水校尉尋兼侍中遷吏部郎參掌大選元徽初東宫罷
選曹擬舎人王儉格外記室緒以儉人地兼美宜轉秘
書丞從之緒又遷侍中中郎如故緒忘情榮禄朝野皆
貴其風嘗與客閑言一生不解作諾時袁粲褚淵秉政
有人以緒言告粲淵者即出緒為呉郡太守緒初不知
也遷為祠部尚書復領中正遷太常加散騎常侍尋領
始安王師昇明二年遷太子太傅長史加征虜將軍齊
臺建轉散騎常侍世子詹事建元元年轉中書令常侍
如故緒善言素望甚重太祖深加敬異僕射王儉謂人
曰北士中覔張緒過江未有人不知陳仲弓黄叔度能
過之不耳車駕幸荘嚴寺聽僧達道人講座逺不聞緒
言上難移緒乃遷僧達以近之尋加驍騎將軍欲用緒
為右僕射以問王儉儉曰南士由來少居此職褚淵在
座啟上曰儉年少或不盡憶江左用陸玩顧和皆南人
也儉曰晉氏衰政不可以為准則上乃止四年初立國
學以緒為太常卿領國子祭酒常侍中正如故緒既遷
官上以王延之代緒為中書令時人以此選為得人比
晉朝之用王子敬王季琰也緒長於周易言精理奥見
宗一時常云何平叔所不解易中七事諸卦中所有時
義是其一也世祖即位轉吏部尚書祭酒如故永明元
年遷金紫光禄大夫領太常明年領南郡王師加給事
中太常如故三年轉太子詹事師給事如故緒每朝見
世祖目送之謂王儉曰緒以位尊我我以徳貴緒也遷
散騎常侍金紫光禄大夫師如故給親信二十人復領
中正長沙王晃屬選用吳興聞人邕為州議曹緒以資
籍不當執不許晃遣書佐固請之緒正色謂晃信曰此
是身家州鄉殿下何得見逼七年竟陵王子良領國子
祭酒世祖敕王晏曰吾欲令司徒辭祭酒以授張緒物
議以為云何子良竟不拜以緒領國子祭酒光禄師中
正如故緒口不言利有財輙散之清言端坐或竟日無
食門生見緒飢為之辨飡然未嘗求也卒時年六十八
遺命作蘆葭轜車靈上置杯水香火不設祭從弟融敬
重緒事之如親兄齎酒於緒靈前酌飲慟哭曰阿兄風
流頓盡追贈散騎常侍特進金紫光禄大夫諡簡子子
克蒼梧世正員郎險行見寵坐廢錮克弟允永明中安
西功曹淫通殺人伏法允兄充永明元年為武陵王友
坐書與尚書令王儉辭㫖激揚為御史中丞到撝所奏
免官禁錮論者以為有恨於儉也案建元初中詔序朝
臣欲以右僕射擬張岱褚淵謂得此過優若别有忠誠
特進升引者别是一理仰由裁照詔更量説者既異今
兩記焉
史臣曰王僧䖍有希聲之量兼以藝業戒盈守滿屈已
自容方軌諸公實平世之良相張緒凝衿素氣自然標
格搢紳端委朝宗民望夫如緒之風流者豈不謂之名
臣
贊曰簡穆長者其義恢恢聲律草隸燮理三台思曼亷
靜自絶風埃遊心爻繫物允清才
　
　
　
　
　
　
　
　
　
　
　
　
　
　南齊書卷三十三
　南齊書卷三十三考證
王僧䖍傳僧䖍年數嵗採蠟燭珠為鳳凰○南史云僧
　䖍累十二博棊既不墜落亦不重作僧綽採蠟燭珠
　為鳳凰與此不同
又上羊欣所撰能書人名一卷○(臣宗萬/)按欣所撰能
　書人名史以文繁不載兹附記其畧以便省覽李斯
　趙髙善大篆程邈善隸書曹喜蔡邕陳道善篆隸王
　次仲作八分楷法師宜官能為大字方一丈小字方
　寸千言梁鵠得師宜官法邯鄲淳得次仲法毛𢎞鵠
　弟子秘書八分左子邑與淳小異杜度始有草名崔
　瑗善草書瑗子實亦能草書張芝善草書芝弟昶亦
　能草姜詡梁宣田彦和韋誕皆芝弟子並書草誕最
　優亦善楷誕子少季亦有能稱羅暉趙礱與伯英同
　時見稱張超亦善草劉徳升善為行書鍾繇書有三
　體一曰銘石之書二曰章程書傳秘書三曰行押書
　繇子㑹能學父書衛覬善草覬子瓘採張芝法以覬
　法參之更為草藁瓘子恒亦善書索靖芝姊之孫善
　草書皇象亦能草陳暢善八分楊肇善草隸肇孫經
　亦善草隸杜畿子恕孫預三世善草書王攸善草行
　書羊忱羊固並善行書李式善寫隸草弟定子公府
　能名同式李充母衛夫人善鍾法王逸少之師王廙
　能章楷謹傳鍾法廙從兄王導善藁行導子恬善隸
　書恬弟洽衆書通善尤能隸行洽少子岷善隸行廙
　兄子羲之博精羣法特善書隸羲之第七子獻之善
　隸藁獻之兄𤣥之徽之兄子淳之並善草行王舒子
　允之亦善草行王濛能草隸子修善𨽻行王綏善隸
　行郗愔善章草亦能隸子超亦善草庾亮善草行庾
　翼善隸行與羲之齊名謝安善隸行許靖民善隸草
　羲之髙足晉穆帝時有張翼善學人書謝敦康昕並
　工隸草張𢎞特善飛白
　
　南齊書卷三十三考證
欽定四庫全書
　南齊書卷三十四
　　梁　　　蕭　　　子　　　顯　　　撰
　列傳第十五
　　虞玩之　劉休　沈沖　庾杲之　王諶
虞玩之字茂瑶㑹稽餘姚人也祖宗晉庫部郎父玫通
直常侍玩之少閑刀筆汎渉書史解褐東海王行參軍
烏程令路太后外親朱仁彌犯罪依法録治太后怨訴
孝武坐免官泰始中除晉熙國郎中令尚書起部郎通
直郎元徽中為右丞時太祖参政與玩之書曰張華為
度支尚書事不徒然今漕藏有闕吾賢居右丞已覺金
粟可積也玩之上表陳府庫錢帛器械役力州縣轉多
興用漸廣慮不支嵗月朝議優報之遷安成王車騎録
事轉少府太祖鎮東府朝野致敬玩之猶躡屐造席太
祖取屐視之訛黒斜鋭蒵斷以芒接之問曰卿此屐已
㡬載玩之曰初釋褐拜征北行佐買之著已二十年貧
士竟不辦易太祖善之引為驃騎諮議參軍覇府初開
賔客輻凑太祖留意簡接玩之與樂安任遐俱以應對
有席上之美齊名見遇遐字景逺好學有義行兼與太
祖素游褚淵王儉竝見親愛官至光禄大夫永元初卒
玩之遷驍騎将軍黄門郎領本部中正上患民間欺巧
及即位敇玩之與驍騎將軍傅堅意檢定簿籍建元二
年詔朝臣曰黄籍民之大紀國之治端自頃氓俗巧偽
為日已久至乃竊注爵位盜易年月増損三狀貿襲萬
端或户存而文書已絶或人在而反託死板停私而云
𨽻役身强而稱六疾編户齊家少不如此皆政之巨蠧
教之深疵比年雖却籍改書終無得實若約之以刑則
民偽已逺若綏之以徳則勝殘未易卿諸賢竝深明治
體可各獻嘉謀以振澆化又臺坊訪募此制不近優刻
素定閑劇有常宋元嘉以前兹役恒滿大明以後樂補
稍絶或緣冦難頻起軍䕃易多民庶從利投坊者寡然
國經未變朝紀恒存相揆而言隆替何速此急病之洪
源晷景之切患以何科筭革斯弊邪玩之上表曰宋元
嘉二十七年八條取人孝建元年書籍衆巧之所始也
元嘉中故光禄大夫傅隆年出七十猶手自書籍躬加
隠校隆何必有石建之愼髙柔之勤盖以世屬休明服
道修身故耳今陛下日旰忘食未明求衣詔逮幽愚謹
陳妄說古之共治天下唯良二千石今欲求治取正其
在勤明令長凡受籍縣不加檢合但封送州州檢得實
方却歸縣吏貪其賂民肆其姧姧彌深而却彌多賂愈
厚而答愈緩自泰始三年至元徽四年揚州等九郡四
號黄籍共却七萬一千餘户于今十一年矣而所正者
猶未四萬神州奥區尚或如此江湘諸部倍不可念愚
謂宜以元嘉二十七年籍為正民惰法既久今建元元
年書籍宜更立明科一聽首悔迷而不反依制必戮使
官長審自檢校必令明洗然後上州永以為正若有虛
昧州縣同咎今户口多少不減元嘉而板籍頓闕弊亦
有以自孝建巳來入勲者衆其中操干戈衛社稷者三
分殆無一焉勲簿所領而詐注辭籍浮遊世要非官長
所拘録復為不少尋蘇峻平後庾亮就温嶠求勲簿而
嶠不與以為陶侃所上多非實録尋物之懐私無世不
有宋末落紐此巧尤多又將位既衆舉䘏為禄實潤甚
微而人領數萬如此二條天下合役之身已據其太半
矣又有改注籍狀詐入仕流昔為人役者今反役人又
生不長髪便謂為道塡街溢巷是處皆然或抱子并居
竟不編戸遷徙去來公違土斷屬役無漏流亡不歸寧
喪終身疾病長卧法令必行自然競反又四鎭戍將有
名寡實随才部曲無辨勇懦署位借給巫媪比肩彌山
滿海皆是私役行貨求位其塗甚易募役卑劇何為投
補坊吏之所以盡百里之所以單也今但使募制明信
滿復有期民無逕路則坊可立表而盈矣為治不患無
制患在不行不患不行患在不久上省玩之表納之乃
别置校籍官置令史限人一日得數巧以防懈怠於是
貨賂因緣籍注雖正猶强推却以充程限至世祖永明
八年謫巧者戍緣淮各十年百姓怨望世祖乃詔曰夫
簡貴賤辨尊卑者莫不取信於黄籍豈有假器濫榮竊
服非分故所以澄革虛妄式允舊章然舋起前代過非
近失既徃之諐不足追咎自宋昇明以前皆聽復注其
有謫役邊疆各許還本此後有犯嚴加翦治玩之以久
宦衰疾上表告退曰臣聞負重致逺力窮則困竭誠事
君智盡必傾理固然也四十仕進七十懸車壮則驅馳
老宜休息臣生於晉長於宋老於齊世歴三代朝市再
易臣以宋元嘉二十八年為王府行佐於兹三十年矣
自頃以來衰耗漸篤為性不懶惰而倦怠頓來耳目本
聰明而聾矒轉積脚不支身喘不緒氣景刻不推朝晝
不保大功兄弟四十有二人通塞壽夭唯臣獨存朝露
末光寧堪長久且知足不辱臣已足矣禀命飢寒不求
富貴銅山由命臣何恨焉久甘之矣直道事人不免縲
紲屬遇聖明知其非罪臣之幸厚矣授命於道消之晨
効節於百揆之日臣忠之効也降慶於文明之初荷澤
於天飛之運臣命之偶也不謀巧宦而位至九卿徳慙
李陵而忝居門下堯舜無窮臣亦通矣年過六十不為
夭矣榮期之三樂東平之一善臣俱盡之矣經昬踐亂
渉艱履危仰聖徳以求全憑賢輔以申節未嘗厭屈於
勲權長溺於狐鼠臣立身之本於斯不虧在其壯也當
官不讓及其衰矣豪露靡因伏願慈臨賜臣骸骨非為
希髙慕古愛好泉林特以丁運孤貧飬禮多闕風樹之
感夙自纒心庶天假其辰得二三年閒掃守丘墓以此
歸全始終之報遂矣上省表許之玩之好臧否宋末王
儉舉員外郎孔逷使虜玩之言論不相饒逷儉竝恨之
至是玩之東歸儉不出送朝廷無祖餞者歸家起大宅
數年卒後員外郎孔瑄就儉求㑹稽五官儉方盥投皂
莢於地曰卿鄉俗惡虞玩之至死煩人孔逷字世逺玩
之同郡人好典故學與儉至交昇明中為齊臺尚書儀
曹郎太祖謂之曰卿儀曹才也儉為宰相逷嘗謀議帷
幙每及選用頗失鄉曲情儉從容啟上曰臣有孔逷猶
陛下之有臣也永明中為太子家令卒時呼孔逷何憲
為王儉三公憲字子思廬江人以强學見知母鎭北長
史王敷之女聰明有訓識憲為本州别駕永明十年使
于虜中
劉休字𢎞明沛郡相人也祖徽正員郎父超九眞太守
休初為駙馬都尉奉朝請宋明帝湘東國常侍好學諳
憶不為帝所知襲祖封南鄉侯友人陳郡謝儼同丞相
義宣反休坐匿之被繫尚方七年孝武崩乃得出随弟
欽為羅縣泰始初諸州反休筮明帝當勝静處不預異
謀數年還投呉喜為輔師府録事參軍喜稱其才進之
明帝得在左右板桂陽王征北參軍帝頗有好尚尤嗜
飲食休多藝能爰及鼎味問無不解後宫孕者帝使筮
其男女無不如占帝素肥痿不能御内諸王妓妾懐孕
使密獻入宫生子之後閉其母於幽房前後十數順帝
桂陽王休範子也蒼梧王亦非帝子陳太妃先為李道
兒妾故蒼梧微行嘗自稱為李郎焉帝憎婦人妬尚書
右丞榮彦逺以善棊見親婦妬傷其面帝曰我為卿治
之何如彦逺率爾應曰聽聖㫖其夕遂賜藥殺其妻休
妻王氏亦妬帝聞之賜休妾敕與王氏二十杖令休於
宅後開小店使王氏親賣掃箒皂莢以辱之其見親如
此尋除員外郎領輔國司馬中書通事舎人帶南城令
除尚書中兵郎給事中舎人令如故除安城王撫軍參
軍出為都水使者南康相休善言治體而在郡無異績
還為正員郎邵陵王南中郎録事建威將軍新蔡太守
随轉左軍府加鎭蠻䕶軍將軍太守如故遷諮議司馬
進寧朔將軍鎭蠻䕶軍太守如故徙尋陽太守將軍司
馬如故後遷長史沈攸之難世祖挾晉熙邵陵二王軍
府鎮盆城休承奉軍費事寧仍遷邵陵王安南長史除
黄門郎寧朔將軍前軍長史齊臺散騎常侍建元初為
御史中丞頃之休啟曰臣自塵榮南憲星晷交春謬聞
弱奏劾無空月豈唯不能使蕃邦歛手豪右屏氣乃遣
聽已暴之辜替網觸羅之鳥而猶以此里失鄉黨之和
朝絶比肩之顧覆背騰其喉唇武人厲其觜吻怨之所
聚勢難久堪議之所裁孰懐其允臣竊尋宋世載祀六
十歴職斯任者五十有三校其年月不過盈嵗於臣叨
濫宜請骸骨上曰卿職當國司以威裁為本而忽憚世
誚卿便應辭之事始何可獲惰晚節邪宋末上造指南
車以休有思理使與王僧䖍對共監試元嘉世羊欣受
子敬正𨽻法世共宗之右軍之體微古不復見貴休始
好此法至今此體大行四年出為豫章内史加冠軍將
軍卒年五十四
沈沖字景綽呉興武康人也祖宣新安太守父懐文廣
陵太守沖解褐衛尉五官轉揚州主簿宋大明中懐文
有文名沖亦渉獵文義轉西陽王撫軍法曹參軍尋舉
秀才還為撫軍正佐兼記室及懐文得罪被繫沖兄弟
行謝情哀貌苦見者傷之栁元景欲救懐文言於帝曰
沈懐文三子塗炭不可見願陛下速正其罪帝竟殺之
元景為之歎息沖兄弟以此知名泰始初以母老家貧
啟明帝得為永興令遷巴陵王主簿除尚書殿中郎元
徽中出為晉安王安西記室參軍還為司徒主簿山隂
令轉司徒録事參軍世祖為江州沖為征虜長史尋陽
太守甚見委遇世祖還都使沖行府州事遷領軍長史
建元初轉驃騎諮議參軍領録事未及到任轉黄門郎
仍遷太子中庶子世祖在東宫待以恩舊及即位轉御
史中丞侍中冠軍廬陵王子卿為郢州以沖為長史輔
國將軍江夏内史行府州事随府轉為安西長史南郡
内史行荆州府事將軍如故永明四年徴為五兵尚書
沖與兄淡淵名譽有優劣世號為腰皷兄弟淡淵竝歴
御史中丞兄弟三人皆為司直晉宋未有也中丞案裁
之職被憲者多結怨淵永明中彈呉興太守袁彖建武
中彖從弟昻為中丞到官數日奏彈淵子繢父在僦白
幰車免官禁錮沖母孔氏在東隣家失火疑為人所焚
爇大呼曰我三兒皆作御史中丞與人豈有善者世祖
方欲任沖沖西下至南州而卒時年五十一上甚惜之
喪還詔曰沖喪柩至止惻愴良深以其昔在南蕃特兼
憫悼車駕出臨沖喪詔曰沖貞詳閑理志局淹正誠著
蕃朝績彰出守不幸早世朕甚悼之追贈太常諡曰恭
子
庾杲之字景行新野人也祖深之雍州刺史父粲司空
參軍杲之少而貞立學渉文義起家奉朝請巴陵王征
西參軍郢州舉秀才除晉熙王鎭西外兵參軍世祖征
虜府功曹尚書駕部郎清貧自業食唯有韮葅􁊞韮生
韮雜菜或戱之曰誰謂庾郎貧食鮭常有二十七種言
三九也仍為世祖撫軍中軍記室遷員外散騎常侍正
員郎遷中書郎領荆湘二州中正轉尚書左丞常侍領
中正如故出為王儉衛軍長史時人呼入儉府為芙蓉
池儉謂人曰昔袁公作衛軍欲用我為長史雖不獲就
要是意向如此今亦應湏如我輩人也乃用杲之遷黄
門郎兼御史中丞尋即正杲之風範和潤善音吐世祖
令對虜使兼侍中上每歎其風器之美王儉在座曰杲
之為蟬冕所照更生風采陛下故當與其即眞帝意未
用也永明中諸王年少不得妄與人接敕杲之與濟陽
江淹五日一詣諸王使申遊好尋又遷廬陵王中軍長
史遷尚書吏部郎參大選事轉太子右衛率加通直常
侍九年卒臨終上表曰臣昨夜及旦更増氣疾自省綿
痼頃刻危殆無容復卧任居隆顯玷塵明世乞解所忝
待終私庭臣以凡庸謬徼昌運奬擢之厚千載難逢且
年踰知命志事榮顯修夭有分無所厝言若天鑒微誠
蹔借餘歴傾宗殞元陳力無逺仰違庭闕伏枕鯁戀送
貂蟬及章詔不許杲之歴在上府以文學見遇上造崇
虛館使為碑文卒時年五十一上甚惜之諡曰貞子時
㑹稽孔廣字淹源亦美姿制歴州治中卒
王諶字仲和東海郯人也祖萬慶員外常侍父元閔䕶
軍司馬宋大明中沈曇慶為徐州辟諶為迎主簿又為
州迎從事湘東王國常侍鎭北行參軍州國府主皆宋
明帝也除義陽王征北行參軍又除度明帝衛軍府諶
有學義累為帝蕃佐及即位除司徒參軍帶薛令兼中
書舎人見親遇常在左右諶見帝所行慘僻屢諫不從
請退坐此見怒繫尚方少日出尋除尚書殿中郎徙記
室參軍正員郎薛令如故遷兼中書郎晉平王驃騎板
諮議出為湘東太守秩中二千石未拜坐公事免復為
桂陽王驃騎府諮議參軍中書郎明帝好圍棊置圍棊
州邑以建安王休仁為圍棊州都大中正諶與太子右
率沈勃尚書水部郎庾珪之彭城丞王抗四人為小中
正朝請褚思荘傅楚之為清定訪問出為臨川内史還
為尚書左丞尋以本官領東觀祭酒即明帝所置總明
觀也遷黄門轉正員常侍輔國將軍江夏王右軍長史
冠軍將軍轉給事中廷尉卿未拜建元中武陵王曅為
㑹稽以諶為征虜長史行事冠軍如故永明初遷豫章
王太尉司馬將軍如故世祖與諶相遇於宋明之世欲
委任為輔國將軍晉安王南中郎長史淮南太守行府
州事五年除黄門郎領驍騎將軍遷太子中庶子驍騎
如故諶貞正和謹朝廷稱為善人多與之厚八年轉冠
軍將軍長沙王車騎長史徙廬陵王中軍長史將軍如
故西陽王子明在南兖州長史沈憲去職上復徙諶為
征虜長史行南兖府州事將軍如故諶少貧嘗自紡績
及通貴後每為人説之世稱其志達九年卒年六十九
史臣曰鶉居鷇飲裁樹司牧板籍之起尚未分民所以
愛字之義深納隍之意重也季世以後務盡民力量財
品賦以自奉養下窮而上不䘏世澆而事愈變故有竊
名薄閥忍賊飢膚生濫死乖趨避繩網積虛累謬已數
十年欺蔽相容官民共有為國之道良宜矯革若令優
役輕徭則斯詐自弭明紏羣吏則兹偽不行空閲舊文
徒成民幸是以崔琰之譏魏武謝安之論京師斷民之
難豈直逺在周世哉
賛曰玩之止足為論未光劉休善筮安卧南湘沖獲時
譽杲信珪璋諶惟舊序並用興王
　南齊書卷三十四
　南齊書卷三十四考證
虞玩之傳徳慙李陵○諸本同按李陵二字有疑
玩之好臧否○南監本玩之下有於人物三字
庾杲之傳或戲之曰誰謂庾郎貧食鮭常有二十七種
　○按南史此為任昉語
王諶傳祖萬慶○南史無萬字
　
　
　
　
　
　
　
　
　
　南齊書卷三十四考證
欽定四庫全書
　南齊書卷三十五
　　梁　　　蕭　　　子　　　顯　　　撰
　列傳第十六
　　髙祖十二王
髙帝十九男昭皇后生武帝豫章文獻王嶷謝貴嬪生
臨川獻王映長沙威王晃羅太妃生武陵昭王曅任太
妃生安成恭王暠陸修儀生鄱陽王鏘晉熙王銶袁修
容生桂陽王鑠何太妃生始興簡王鑑宜都王鏗區貴
人生衡陽王鈞張淑妃生江夏王鋒河東王鉉李美人
生南平王鋭第九第十三第十四第十七皇子早亡衡
陽王鈞出繼元王後
臨川獻王映字宣光太祖第三子也宋元徽四年解褐
著作佐郎遷撫軍行參軍南陽王文學沈攸之事難太
祖時領南徐州以映為寧朔將軍鎭京口事寧除中軍
諮議從事中郎輔國將軍淮南宣城二郡太守並不拜
仍為假節都督南兗兗徐青冀五州諸軍事行兗州刺
史將軍如故尋除給事黄門侍郎領前軍將軍仍復為
冠軍將軍南兖州刺史假節都督復為監軍督五州如
故齊臺建宋帝詔封映及弟晃曅暠鏘鑠鑑並為開國
縣公各千五百戸未及定土宇而太祖踐阼以映為使
持節都督荆湘雍益梁寧南北秦八州諸軍事平西將
軍荆州刺史封臨川王食邑例二千户又領湘州刺史
豫章王嶷既留鎮陕西映亦不行改授散騎常侍都督
揚南徐二州諸軍事前將軍揚州刺史持節如故國家
初創映以年少臨神州吏治聰敏府州曹局皆重足以
奉禁令自宋彭城王義康以後未之有也出為都督荆
湘雍益梁巴寧南北秦九州諸軍事鎭西將軍荆州刺
史持節常侍如故給鼓吹一部以國憂解散騎常侍進
號征西永明元年入為侍中驃騎將軍二年給油絡車
五年即本號開府儀同三司七年薨映善騎射解聲律
工左右書左右射應接賔客風韻韶美朝野莫不惋惜
焉時年三十二詔賜東園袐器朝服一具衣一襲贈司
空九子皆封侯長子子晉歴東陽吳興二郡太守袐書
監領後軍將軍永元初為侍中遷左民尚書坐從妹祖
日不拜為有司所奏事留中子晉遂不復拜梁王定京
邑猶服侍中服入梁為輔國將軍髙平太守第二子子
游州陵侯解褐員外郎太子洗馬歴琅邪晉陵二郡太
守黄門侍郎好音樂解絲竹雜藝梁初坐閨門淫穢及
殺人為有司所奏請議禁錮子晉謀反兄弟並伏誅
長沙威王晃字宣明太祖第四子也少有武力為太祖
所愛宋世解褐祕書郎邵陵王友不拜昇明二年代兄
映為寧朔將軍淮南宣城二郡太守初沈攸之事起晃
便弓馬多從武容燻赫都街時人為之語曰煥煥蕭四
繖其年遷為持節監豫司二州之西陽諸軍事西中郎
將豫州刺史太祖踐阼晃欲親政事輙為典籖所裁晃
執殺之上大怒手詔賜杖尋遷使持節都督南徐兗二
州諸軍事後將軍南徐州刺史世祖為皇太子拜武進
陵於曲阿後湖鬬隊使晃御馬軍上聞之又不悦入為
侍中䕶軍將軍以國憂解侍中加中軍將軍太祖臨崩
以晃屬世祖處以輦轂近蕃勿令逺出永明元年上遷
南徐州刺史竟陵王子良為南兖州以晃為使持節都
督南徐兖二州諸軍事鎮軍將軍南徐州刺史入為散
騎常侍中書監諸王在京都唯置捉刀左右四十人晃
愛武飾罷徐州還私載數百人仗還都為禁司所覺投
之江水世祖禁諸王畜私仗上聞之大怒將紏以法豫
章王嶷於御前稽首流涕曰晃罪誠不足宥陛下當憶
先朝念白象白象晃小字也上亦垂泣太祖大漸時誡
世祖曰宋氏若不骨肉相圗他族豈得乗其衰弊汝深
戒之故世祖終無異意然晃亦不見親寵當時論者以
世祖優於魏文減於漢明尋加晃鎮軍將軍轉丹陽尹
常侍將軍如故又為侍中䕶軍將軍鎭軍如故尋進號
車騎將軍侍中如故給油絡車鼓吹一部八年薨年三
十一賜東園祕器朝服一具衣一襲即本號贈開府儀
同三司世祖嘗幸鍾山晃從駕以馬矟刺道邊枯蘖上
令左右數人引之銀纒皆卷聚而矟不出乃令晃復馳
馬㧞之應手便去每逺州獻駿馬上輙令晃於華林中
調試之太祖常曰此我家任城也世祖緣此意故諡曰
威
武陵昭王曅字宣照太祖第五子也母羅氏從太祖在
淮隂以罪誅曅年四嵗思慕不異成人故每見愛初除
冠軍將軍轉征虜將軍曅剛頴儁出工奕棊與諸王共
作短句詩學謝靈運體以呈上報曰見汝二十字諸兒
作中最為優者但康樂放蕩作體不辯有首尾安仁士
衡深可宗尚顔延之抑其次也建元三年出為持節都
督㑹稽東陽新安永嘉臨海五郡軍事㑹稽太守將軍
如故上遣儒士劉瓛往郡為曅講五經世祖即位進號
左將軍入為中書令將軍如故轉散騎常侍太常卿又
為中書令遷祠部尚書常侍並如故曅無寵於世祖未
嘗處方嶽數以語言忤㫖世祖幸豫章王嶷東田宴諸
王獨不召曅嶷曰風景殊美今日甚憶武陵上乃呼之
曅善射屢發命中顧謂四坐曰手如何上神色甚怪嶷
曰阿五常日不爾今可謂仰藉天威帝意乃釋後於華
林賭射上敕曅疉破凡放六箭五破一皮賜錢五萬又
於御席上舉酒勸曅曅曰陛下嘗不以此處許臣上回
面不答久之出為江州刺史常侍如故上以曅方出外
鎭求曅宅給諸皇子曅曰先帝賜臣此宅使臣歌哭有
所陛下欲以州易宅臣請不以宅易州至鎭百餘日典
籖趙渥之啟曅得失於是徴還為左民尚書俄轉前將
軍太常卿累不得志冬節問訊諸王皆出曅獨後來上
已還便殿聞曅至引見問之曅稱牛羸不能取路上敕
車府給副御牛一頭敕主客自今諸王來不随例者不
得復為通以公事還過竟陵王子良宅冬月道逢乞人
脱襦與之子良見曅衣單薦襦於曅曅曰我與向人亦
復何異尚書令王儉詣曅曅留儉設食柈中菘菜䱒魚
而已又名後堂山為首陽盖怨貧薄也尋為丹陽尹常
侍將軍如故始不復置行事得自親政轉侍中䕶軍將
軍給油絡車又給扶二人世祖臨崩遺詔為衛將軍開
府儀同三司給鼓吹一部大行在殯竟陵王子良在殿
内太孫未立衆論喧疑曅衆中言曰若立長則應在我
立嫡則應在太孫鬱林既立甚見憑頼隆昌元年年二
十八薨賜東園祕器朝服贈司空侍中如故給節班劍
二十人
安成恭王暠字宣曜太祖第六子也建元二年除冠軍
將軍鎭石頭戌領軍事四年出為使持節督江州豫州
之晉熙諸軍事南中郎將江州刺史永明元年進號征
虜將軍明年為左衛將軍尋遷侍中領歩兵校尉轉中
書令五年遷祠部尚書領驍騎將軍六年出為南徐州
刺史九年遷散騎常侍祕書監領石頭戍事暠性清和
多疾其夏薨年二十四贈撫軍將軍常侍如故
鄱陽王鏘字宣韶太祖第七子也建元四年世祖即位
以鏘為使持節督雍梁南北秦四州郢州之竟陵司州
之随郡軍事北中郎將寧蠻校尉雍州刺史永明二年
進號征虜將軍四年為左衛將軍遷侍中領歩兵校尉
七年轉征虜將軍丹陽尹尋加散騎常侍進號撫軍出
為江州刺史常侍如故九年始親府州事加使持節督
江州諸軍事安南將軍置佐史常侍如故先是二年省
江州府至是乃復十一年為領軍常侍如故鏘和悌美
令有寵於世祖領軍之授齊室諸王所未為鏘在官理
事無壅當時稱之車駕遊幸常甲仗衛從恩待次豫章
王嶷其年給油絡車隆昌元年轉尚書右僕射常侍如
故俄遷侍中驃騎將軍開府儀同三司領兵置佐鏘雍
容得物情為鬱林王所依信鬱林心疑髙宗諸王問訊
獨留鏘謂之曰公聞鸞於法身何如鏘曰臣鸞於宗戚
最長且受寄先帝臣等年皆尚少朝廷之幹唯鸞一人
願陛下無以為慮鬱林退謂徐龍駒曰我欲與公共計
取鸞公既不同我不能獨辦且復小聽及鬱林廢鏘竟
不知延興元年進位司徒侍中驃騎如故髙宗鎭東府
權勢稍異鏘每往髙宗常屣履至車迎鏘語及家國言
淚俱下鏘以此推信之而宫臺内皆屬意於鏘勸鏘入
宫發兵輔政制局監謝粲説鏘及随王子隆曰殿下但
乗油壁車入宫出天子置朝堂二王夾輔號令粲等閉
城門上仗誰敢不同東城人政共縛送蕭令耳子隆欲
定計鏘以上臺兵力既悉度東府且慮事難㨗意甚猶
豫馬隊主劉巨世祖時舊人詣鏘請間叩頭勸鏘立事
鏘命駕將入復回還内與母陸太妃别日暮不成行數
日髙宗遣二千人圍鏘宅害鏘謝粲等皆見殺鏘時年
二十六凡諸王被害皆以夜遣兵圍宅或斧闗排牆呌
噪而入家財皆見封籍焉
桂陽王鑠字宣朗太祖第八子也永明二年出為南徐
州刺史鎮京口歴代鎭府鑠出蕃始省軍府四年加散
騎常侍六年遷中書令度支尚書七年轉中書令加散
騎常侍時鄱陽王鏘好文章鑠好名理時人稱為鄱桂
十年遷太常常(此下/缺文)
　
　
　
　
　
　
　
　
　
　
　
　
　
　
　　　　　　　　　　　　　　　賜尋遷左衛將
軍不拜遇疾上為南康王子琳起青陽巷第新成車駕
與後宫幸第樂飲其日鑑疾甚上遣騎問疾相繼為之
止樂薨年二十一遣贈中軍將軍本官新除悉如故
江夏王鋒字宣頴太祖第十二子永明五年為輔國將
軍南彭城平昌二郡太守轉散騎常侍七年遷左衛將
軍仍轉侍中領石頭戍事九年出為徐州刺史鬱林即
位加散騎常侍隆昌元年入為侍中領驍騎將軍尋加
祕書監鋒好琴書有武力髙宗殺諸王鋒遺書誚責左
右不為通髙宗深憚之不敢於第收鋒使兼祠官於太
廟夜遣兵廟中收之鋒出登車兵人欲上車防勒鋒以
手擊却數人皆應時倒地於是敢近者遂逼害之時年
二十
南平王鋭字宣毅太祖第十五子也永明七年為散騎
常侍尋領驍騎將軍明年為左民尚書朝直勤謹未常
屬疾上嘉之十年出為持節都督湘州諸軍事南中郎
将湘州刺史以此賞鋭鬱林即位進號前將軍延興元
年害諸王遣裴叔業平尋陽仍進湘州鋭防閤周伯玉
勸鋭拒叔業而府州力弱不敢動鋭見害年十九伯玉
下獄誅
宜都王鏗字宣嚴太祖第十六子也初除遊撃將軍永
明十年遷左民尚書十一年為持節都督南豫司二州
軍事冠軍將軍南豫州刺史鎮姑熟時有盗發晉大司
馬桓温女塚得金蠶銀繭及珪璧等物鏗使長史蔡約
自往修復纎毫不犯鬱林即位進號征虜將軍延興元
年見害年十八
晉熙王銶字宣攸太祖第十八子也永明十一年除驍
騎將軍隆昌元年出為持節督郢司二州軍事冠軍將
軍郢州刺史延興元年進號征虜将軍尋見害年十六
河東王鉉字宣𦙍太祖第十九子也隆昌元年為驍騎
將軍出為徐州刺史遷中書令髙宗誅諸王以鉉年少
才弱故不加害建武元年轉為散騎常侍鎮軍將軍置
兵佐建武之世髙武子孫憂危鉉每朝見常鞠躬俯僂
不敢平行直視尋遷侍中衛將軍鉉年稍長四年誅王
晏以謀立鉉為名免鉉官以王還第禁不得與外人交
通永泰元年上疾㬥甚遂害鉉時年十九二子在孩抱
亦見殺太祖諸王鉉獨無後衆竊寃之乃使揚州刺史
始安王遥光臨川王子晉竟陵王昭胄太尉陳顯達尚
書令徐孝嗣右僕射沈文季尚書沈淵沈約王亮奏論
鉉帝答不許再奏乃從之
史臣曰陳思王表云權之所存雖疎必重勢之所去雖
親必輕若夫六代之興亡曹冏論之當矣分珪命社實
寄宗城就國之典既随世革卿士入朝作貴蕃輔皇王
託體同禀尊極仕無常資秩有恒數禮地兼隆易生猜
疑世祖顧命情深尊嫡淵圖逺筭意在無遺豈不以羣
王少弱未更多難髙宗清謹同起布衣故韜末命於近
親寄重權於疎戚子弟布列外有强大之勢支庶中立
可息覬覦之謀表裏相維足固家國曽不慮機能運衡
權可制衆宗族殱滅一至於斯曹植之言信之矣
賛曰髙十二王始建封植獻昭機警威江才力恭簡恬
和鄱桂清識四王少盛同規謹敕
　
　
　
　
　
　
　
　
　
　
　
　
　
　
　南齊書卷三十五
　南齊書卷三十五考證
宜都王鏗傳纎毫不犯○汲古閣本此句下注云宋本
　無已上十六字
　
　
　
　
　
　
　
　
　
　
　
　
　南齊書卷三十五考證
欽定四庫全書
　南齊書卷三十六
　　梁　　　蕭　　　子　　　顯　　　撰
　列傳第十七
　　謝超宗　劉祥
謝超宗陳郡陽夏人也祖靈運宋臨川内史父鳳元嘉
中坐靈運事同徙嶺南早卒元嘉末超宗得還與慧休
道人來往好學有文辭盛得名譽解褐奉朝請新安王
子鸞孝武帝寵子超宗以選補王國常侍王母殷淑儀
卒超宗作誄奏之帝大嗟賞曰超宗殊有鳳毛恐靈運
復出轉新安王撫軍行參軍泰始初為建安王司徒參
軍事尚書殿中郎三年都令史駱宰議䇿秀才考格五
問竝得為上四三為中二為下一不合與第超宗議以
為片辭折獄寸言挫衆魯史襃貶孔論興替皆無俟繁
而後秉裁夫表事之淵析理之㑹豈必委牘方切治道
非患對不盡問患以恒文弗竒必使一通峻正寧劣五
通而常與其俱竒必使一亦宜採詔從宰議遷司徒主
簿丹陽丞建安王休仁引為司徒記室正員郎兼尚書
左丞中郎以直言忤僕射劉康左遷通直常侍太祖為
領軍數與超宗共屬文愛其才翰衛將軍袁粲聞之謂
太祖曰超宗開亮逈悟善可與語取為長史臨淮太守
粲既誅太祖以超宗為義興太守昇明二年坐公事免
詣東府門自通其日風寒慘厲太祖謂四座曰此客至
使人不衣自暖矣超宗既坐飲酒數甌辭氣横出太祖
對之甚歡板為驃騎諮議及即位轉黄門郎有司奏撰
立郊廟歌敕司徒褚淵侍中謝朏散騎侍郎孔稚珪太
學博士王咺之總明學士劉融何法冏何曇秀等十人
竝作超宗辭獨見用為人仗才使酒多所陵忽在直省
常醉上召見語及北方事超宗曰虜動來二十年矣佛
出亦無如何以失儀出為南郡王中軍司馬超宗怨望
謂人曰我今日政應為司驢為省司所奏以怨望免官
禁錮十年司徒褚淵送湘州刺史王僧䖍閣道壞墜水
僕射王儉嘗牛驚跣下車超宗撫掌笑戲曰落水三公
堕車僕射前後言誚稍布朝野世祖即位使掌國史除
竟陵王征北諮議叅軍領記室愈不得志超宗娶張敬
兒女為子婦上甚疑之永明元年敬兒誅超宗謂丹陽
尹李安民曰往年殺韓信今年殺彭越尹欲何計安民
具啟之上積懷超宗輕慢使兼中丞袁彖奏曰風聞征
北諮議叅軍謝超宗根性浮險率情躁薄仕近聲權務
先謟狎人裁疎黜亟便詆賤卒然面譽旋而背毁疑間
台賢每窮詭舌訕貶朝政必聲凶言腹誹口謗莫此之
甚不敬不諱罕與為二輙攝白從王永先到臺辨問超
宗有何罪過詣諸貴皆有不遜言語並依事列對永先
列稱主人超宗恒行來詣諸貴要每多觸忤言語怨懟
與張敬兒周旋許結姻好自敬兒死後惋歎忿慨今月
初詣李安民語論張敬兒不應死安民道敬兒書疏墨
迹炳然卿何忽作此語其中多有不遜之言小人不悉
盡羅縷諳憶如其辭列則與風聞符同超宗罪自己彰
宜附常准超宗少無士行長習民慝狂狡之跡聨代所
疾迷慠之舋累朝兼觸剗容掃轍久埋世表屬聖明廣
愛忍禍宣慈捨之憲外許以改過野心不悛在宥方驕
才性無親處恩彌戾遂連扇非端空生怨懟恣囂毒於
京輔之門揚凶悖於卿守之席此而不翦國章何寄此
而可貸孰不可容請以見事免超宗所居官解領記室
輙勒外收付廷尉法獄治罪超宗品第未入簡奏臣輙
奉白簡以聞世祖雖可其奏以彖言辭依違大怒使左
丞王逡之奏曰臣聞行父盡忠無禮斯疾農夫去草見
惡必耘所以振纓稱良登朝著績未有尸位存私而能
保其榮名者也今月九日治書侍御史臣司馬侃啟彈
征北諮議參軍事謝超宗稱根性昬動率心險放悖議
爽眞囂辭犯實親朋忍聞衣冠掩目輙收付廷尉法獄
治罪處劾雖重文辭簡畧事入主書被却還外其晚兼
御史中丞臣袁彖改奏白簡始粗詳備厥初隠衛實彖
之由尋超宗植性險戾禀行凶詖豺狼野心久暴遐邇
張敬兒潛圖反噬罰未塞諐而稱怨痛枉形于言貌協
附姦邪疑間勲烈構扇異端譏議時政行路同忿有心
咸疾而阿昧苟容輕文畧奏又彈事舊體品第不簡而
舋戾殊常者皆命議親奏以彰深諐况超宗罪逾四凶
過窮南竹雖下輙收而文止黄案沈浮并見輕重相乖
此而不紏憲綱將替彖才識疎淺質幹無聞憑戚昇榮
因慈荷任不能克己厲情少酬恩奨撓法容非用申私
惠何以紏正邦違式明王度臣等參議請以見事免彖
所居官解兼御史中丞輙攝曹依舊下禁止視事如故
治書侍御史臣司馬侃雖承禀有由而初無疑執亦合
及咎請杖督五十奪勞百日令史卑微不足申盡啟可
奉行侃奏彈之始臣等竝即經見加推紏案入主書方
被却檢疎謬之諐伏追震悚詔曰超宗舋同大逆罪不
容誅彖匿情欺國愛朋㒺主事合極法特原收治免官
如案禁錮十年超宗下廷尉一宿髪白皓首詔徙越州
行至豫章上敕豫章内史虞悰曰謝超宗令於彼賜自
盡勿傷其形骸明年超宗門生王永先又告超宗子才
卿死罪二十餘條上疑其虛妄以才卿付廷尉辯以不
實見原永先於獄自盡
劉祥字顯徴東莞莒人也祖式之吳郡太守父敳太宰
從事中郎祥宋世解褐為巴陵王征西行參軍歴驃騎
中軍二府太祖太尉東閣祭酒驃騎主簿建元中為冠
軍征虜功曹為府主武陵王曅所遇除正員外祥少好
文學性韻剛疎輕言肆行不避髙下司徒褚淵入朝以
腰扇鄣日祥從側過曰作如此舉止羞面見人扇鄣何
益淵曰寒士不遜祥曰不能殺袁劉安得免寒士永明
初遷長沙王鎮軍板諮議參軍撰宋書譏斥禪代尚書
令王儉密以啟聞上銜而不問歴鄱陽王征虜豫章王
大司馬諮議臨川王驃騎從事中郎祥兄整為廣州卒
官祥就整妻求還資事聞朝廷於朝士多所貶忽王奐
為僕射祥與奐子融同載行至中堂見路人驅驢祥曰
驢汝好為之如汝人才皆已令僕著連珠十五首以寄
其懐辭曰盖聞興教之道無尚必同拯俗之方理貴祛
弊故揖讓之禮行乎堯舜之朝干戈之功盛於殷周之
世清風以長物成春素霜以凋嚴戒節盖聞鼓鼖懐音
待揚桴以振響天地涵靈資昬明以垂位是以俊乂之
臣借湯武而隆英達之君假伊周而治盖聞懸饑在嵗
式羡藜藿之飽重炎灼體不念狐白之温故才以偶時
為劭道以調俗為尊盖聞習數之功假物可尋探索之
明循時則缺故班匠日往繩墨之伎不衰大道常存機
神之智永絶盖聞理定於心不期俗賞情貫於時無悲
世辱故芬芳各性不待汨渚之哀明白為寳無假荆南
之哭盖聞百仭之臺不挺陵霜之木盈尺之泉時降夜
光之寳故理有大而乖權物有微而至道盖聞忠臣赴
節不必在朝列士匡時義存則幹故包胥垂涕不荷肉
食之謀王歜投身不主廟堂之筭盖聞智出乎身理無
或困聲係於物才有必窮故陵波之羽不能浄浪盈岫
之木無以輟風盖聞良寳遇拙則竒文不顯達士逢䜛
則英才滅耀故墜葉垂䕃明月為之隔輝堂宇留光蘭
燈有時不照盖聞跡慕近方必勢遺於逺大情係驅馳
固理忘於肥遯是以臨川之士時結羡網之悲負肆之
氓不抱屠龍之歎盖聞數之所隔雖近則難情之所符
雖逺則易是以陟歎流霜時獲感天之誠泣血從刑而
無悟主之智盖聞妙盡於識神逺則遺功接於人情微
則著故鍾鼓在堂萬夫傾耳大道居身有時不遇盖聞
列草深岫不改先冬之悴植松澗底無奪後凋之榮故
展禽三黜而無下愚之譽千秋一時而無上智之聲盖
聞希世之寳違時則賤偉俗之器無聖必淪故鳴玉黜
於楚岫章甫窮於越人盖聞聽絶於聰非疾響所逹神
閉於明非盈光所燭故破山之雷不發聾夫之耳朗夜
之輝不開矇叟之目有以祥連珠啟上者上令御史中
丞任遐奏曰祥少而狡異長不悛徙請謁絶於私館反
脣彰於公庭輕議乗輿歴貶朝望肆醜無避縱言自若
厥兄浮櫬天倫無一日之悲南金弗獲嫂姪致其輕絶
孤舟夐反存沒相捐遂令暴客掠奪骸柩行路流歎有
識傷心攝祥門生孫狼兒列祥頃來飲酒無度言語䦨
逸道説朝廷亦有不遜之語實不避左右非可稱紙墨
兄整先為廣州於職喪亡去年啟求迎喪還至大雷聞
祥與整妻孟爭計財物瞋忿祥仍委前還後未至鵲頭
其夜遭刦内人並為凶人所淫畧如所列與風聞符同
請免官付廷尉上别遣敕祥曰卿素無行檢朝野所悉
輕棄骨肉侮蔑兄嫂此是卿家行不足乃無闗他人卿
才識所知盖何足論位渉清途於分非屈何意輕肆口
噦詆目朝士造席立言必以貶裁為口實冀卿年齒已
大能自感厲日望悛革如此所聞轉更増甚諠議朝廷
不避尊賤肆口極辭彰暴物聽近見卿影連珠寄意悖
慢彌不可長卿不見謝超宗其才地二三故在卿前事
殆是百分不一我當原卿性命令卿萬里思諐卿若能
改革當令卿得還獄鞫祥辭祥對曰被問少習狡異長
而不悛頃來飲酒無度輕議乗輿歴貶朝望每肆醜言
無避尊賤迂答奉㫖囚出身入官二十餘年沈悴草萊
無明天壤皇運初基便蒙抽擢祭酒主簿竝皆先朝相
府聖明御㝢榮渥彌隆諮議中郎一年再澤廣筵華宴
必參末例朝半問訊時奉天暉囚雖頑愚豈不識恩有
何怨望敢生譏議囚歴府以來伏事四王武陵功曹凡
渉二載長沙諮議故經少時奉𨽻大司馬竝被恩拂驃
騎中郎親職少日臨川殿下不遺蟲蟻賜參辭華司徒
殿下文徳英明四海傾屬囚不涯卑逺随例問訊時節
拜覲亦沾眄議自餘令王未被祗拜既不經伏節理無
厚薄敕㫖製書令有疑則啟囚以天日懸逺未敢塵穢
私之疑事衛將軍臣儉宰輔聖朝令望當世囚自斷才
短密以諮儉儉為折衷紙迹猶存未解此理云何敢為
歴貶朝望云囚輕議乗輿為向誰道若向人道則應有
主甲豈有事無髣髴空見羅謗囚性不耐酒親知所悉
强進一升便已迷醉其餘事事自申乃徙廣州祥至廣
州不得意終日縱酒少時病卒年三十九祥從祖兄彪
祥曾祖穆之正𦙍建元初降封南康縣公虎賁中郎將
永明元年坐廟墓不修削爵後為羽林監九年又坐與
亡弟母楊别居不相料理楊死不殯葬崇聖寺尼慧首
剃頭為尼以五百錢為買棺材以泥洹轝送葬劉墓為
有司所奏事寢不出
史臣曰魏文帝云文人不䕶細行古今之所同也由自
知情深在物無競身名之外一概可蔑既狥斯道其弊
彌流聲裁所加取忤人世向之所以貴身翻成害己故
通人立訓為之而不恃也
賛曰超宗藴文粗構餘芬劉祥慕異言亦不羣違朝失
典流放南濆
　
　
　
　
　南齊書卷三十六
　南齊書卷三十六考證
史臣賛超宗藴文粗構餘芬○諸本同(臣承蒼/)按粗疑
　當作祖謂有靈運之餘芬也祖構二字見三都賦序
　
　
　
　
　
　
　
　
　
　
　
　
　南齊書卷三十六考證
欽定四庫全書
　南齊書卷三十七
　　梁　　　蕭　　　子　　　顯　　　撰
　列傳第十八
　　到撝　劉悛　虞悰　胡諧之
到撝字茂謙彭城武原人也祖彦之宋驃騎將軍父仲
度驃騎從事中郎撝襲爵建昌公起家為太學博士除
奉車都尉試守延陵令非所樂去官除新安王北中郎
行參軍坐公事免除新安王撫軍參軍未拜新安王子
鸞被殺仍除長兼尚書左民郎中明帝立欲收物情以
撝功臣後擢為太子洗馬除王景文安南諮議參軍撝
資籍豪富厚自奉養宅宇山池京師第一妓妾姿藝皆
窮上品才調流贍善納交遊庖厨豐腆多致賔客愛妓
陳玉珠明帝遣求不與逼奪之撝頗怨望帝令有司誣
奏撝罪付廷尉將殺之撝入獄數宿鬚鬢皆白免死繫
尚方奪封與弟賁撝由是屏斥聲玩更以貶素自立帝
除撝為羊希恭寧朔府參軍徙劉韞輔國王景文鎮南
參軍竝辭疾不就尋板假明威將軍仍除桂陽王征南
參軍轉通直郎解職帝崩後弟賁表讓封還撝朝議許
之遷司徒左西屬又不拜居家累年弟遁元徽中為寧
逺將軍輔國長史南海太守在廣州昇明元年沈攸之
反刺史陳顯達起兵以應朝廷遁以猶預見殺遁家人
在都從野夜歸見兩三人持堊刷其家門湏臾滅明日
而遁死問至撝惶懼詣太祖謝即板為世祖中軍諮議
參軍建元初遷司徒右長史出為永嘉太守為黄門郎
解職世祖即位遷太子中庶子不拜又除長沙王中軍
長史司徒左長史宋世上數遊㑹撝家同從明帝射雉
郊野渴倦撝得早青𤓰與上對剖食之上懐其舊徳意
眄良厚至是一嵗三遷永明元年加輔國將軍轉御史
中丞車駕幸丹陽郡宴飲撝恃舊酒後狎侮同列言笑
過度為左丞庾杲之所紏贖論三年復為司徒左長史
轉左衛將軍随王子隆帶彭城郡撝問訊不修民敬為
有司所舉免官久之白衣兼御史中丞轉臨川王驃騎
長史司徒左長史遷五兵尚書出為輔國將軍廬陵王
中軍長史母憂去官服未終八年卒年五十八弟賁初
為衛尉主簿奉車都尉昇明初為中書郎太祖驃騎諮
議建元中為征虜司馬卒賁弟坦解褐本州西曹昇明
二年亦為太祖驃騎參軍歴豫章王鎮西驃騎二府諮
議坦美鬚髯與世祖豫章王有舊坦仍随府轉司空太
尉參軍出為晉安内史還又為大司馬諮議中書郎卒
劉悛字士操彭城安上里人也彭城劉同出楚元王分
為三里以别宋氏帝族祖穎之汝南新蔡二郡太守父
勔司空劉延孫為南徐州初辟悛從事随父勔征竟陵
王誕於廣陵以功拜駙馬都尉轉宗慤寧蠻府主簿建
安王司徒騎兵參軍復随父勔征殷琰於夀春於横塘
死虎累戰皆勝歴遷員外郎太尉司徒二府參軍代世
祖為尚書庫部郎遷振武將軍蜀郡太守未之任復從
父勔征討假寧朔將軍拜鄱陽縣侯世子轉桂陽王征
北中兵參軍與世祖同直殿内為明帝所親待由是與
世祖欵好遷通直散騎侍郎出為安逺䕶軍武陵内史
郡南江古堤久廢不緝悛修治未畢而江水忽至百姓
棄役奔走悛親率厲之於是乃立漢夀人邵榮興六世
同㸑表其門閭悛强濟有世調善於流俗蠻王田僮在
山中年垂百餘嵗南譙王義宣為荆州僮出謁至是又
出謁悛明帝崩表奔赴敕帶郡還都吏民送者數千人
悛人人執手係以涕泣百姓感之贈送甚厚仍除散騎
侍郎桂陽難加寧朔將軍助守石頭父勔於大桁戰死
悛時疾病扶伏路次號哭求勔屍勔屍項後傷缺悛割
髮補之持哭墓側冬月不衣絮太祖代勔為領軍素與
勔善書譬悛曰承至性毁瘵轉之危慮深以酸怛終哀
全生先王明軌豈有去縑纊撤温席以此悲號得終其
孝性邪當深顧往㫖少自抑勉建平王景素反太祖摠
衆軍出頓𤣥武湖悛初免喪太祖欲使領支軍召見悛
兄弟皆羸削改貌於是乃止除中書郎行宋南陽八王
事轉南陽王南中郎司馬長沙内史行湘州事未發覇
業初建悛先致誠節沈攸之事起加輔國将軍世祖鎮
盆城上表西討求悛自代世祖既不行悛除黄門郎行
吳郡事尋轉晉熙王撫軍中軍二府長史行揚州事出
為持節督廣州廣州刺史將軍如故襲爵鄱陽縣侯世
祖自尋陽還遇悛於舟渚間歡宴叙舊停十餘日乃下
遣文惠太子及竟陵王子良攝衣履修父友之敬太祖
受禪國除進號冠軍將軍平西記室參軍夏侯恭叔上
書以栁元景中興功臣劉勔殞身王事宜存封爵詔曰
與運隆替自古有之朝議已定不容復厝意也初蒼梧
廢太祖集議中華門見悛謂之曰君昨直耶悛答曰僕
昨乃正直而言之在外至是上謂悛曰功名之際人所
不忘卿昔於中華門答我何其欲謝世事悛曰臣世受
宋恩門荷齊眷非常之勲非臣所及進不逺怨前代退
不孤負聖明敢不以實仰答遷太子中庶子領越騎校
尉時世祖在東宫每幸悛坊閒言至夕賜屏風帷帳世
祖即位改領前軍將軍中庶子如故征北竟陵王子良
帶南兖州以悛為長史加冠軍將軍廣陵太守轉持節
都督司州諸軍事司州刺史將軍如故悛父勔討殷琰
平夀陽無所犯害百姓徳之為立碑祀悛歩道從夀陽
之鎮過勔碑拜敬泣涕初義陽人夏伯宜殺剛陵戍主
叛渡淮虜以為義陽太守悛設計購誘之虜(缺/)州刺史
謝景殺伯宜兄弟北襄城太守李榮公歸降悛於州治
下立學校得古禮器銅罍銅甑山罍罇銅豆鍾各二口
獻之遷長兼侍中車駕數幸悛宅宅盛治山池造甕牖
世祖著鹿皮冠被悛菟皮衾於牖中宴樂以冠賜悛至
夜乃去後悛從駕登蒋山上數歎曰貧賤之交不可忘
糟糠之妻不下堂顧謂悛曰此况卿也世言富貴好改
其素情吾雖有四海今日與卿盡布衣之適悛起拜謝
遷冠軍将軍司徒左長史尋以本官行北兖州緣淮諸
軍事徙始興王前軍長史平蠻校尉蜀郡太守將軍如
故行益州府州事郡尋改為内史随府轉安西悛治事
嚴辦以是㑹㫖宋代太祖輔政有意欲鑄錢以禪讓之
際未及施行建元四年奉朝請孔顗上鑄錢均貨議辭
證甚博其畧以為食貨相通理勢自然李悝曰糴甚貴
傷民甚賤傷農民傷則離散農傷則國貧甚賤與甚貴
其傷一也三吳國之闗閫比嵗被水潦而糴不貴是天
下錢少非榖穰賤此不可不察也鑄錢之弊在輕重屢
變重錢患難用而難用為累輕輕錢弊盗鑄而盗鑄為
禍深民所盗鑄嚴法不禁者由上鑄錢惜銅愛工也惜
銅愛工者謂錢無用之器以通交易務欲令輕而數多
使省工而易成不詳慮其為患也自漢鑄五銖錢至宋
文帝歴五百餘年制度世有廢興而不變五銖錢者明
其輕重可法得貨之宜以為宜開置泉府方牧貢金大
興鎔鑄錢重五銖一依漢法府庫已實國用有儲乃量
奉禄薄賦税則家給民足頃盗鑄新錢者皆効作翦鑿
不鑄大錢也摩澤淄染始皆類故交易之後渝變還新
良民弗售淄染不復行矣所鬻賣者皆徒失其物盗鑄
者復賤買新錢淄染更用反覆生詐循環起姦此明主
尤所宜禁而不可長也若官鑄已布於民使嚴斷翦鑿
小輕破缺無周郭者悉不得行官錢細小者稱合銖兩
銷以為大利貧良之民塞姦巧之路錢貨既均逺近若
一百姓樂業市道無争衣食滋殖矣時議者多以錢貨
轉少宜更廣鑄重其銖兩以防民姦太祖使諸州郡大
市銅炭㑹宴駕事寢永明八年悛啟世祖曰南廣郡界
蒙山下有城名蒙城可二頃地有燒鑪四所髙一丈廣
一丈五尺從蒙城渡水南百許歩平地掘土深二尺得
銅又有古掘銅坑深二丈并居宅處猶存鄧通南安人
漢文帝賜嚴道縣銅山鑄錢今蒙山近青衣水南青衣
在側竝是故秦之嚴道地青衣縣又改名漢嘉且蒙山
去南安二百里案此必是通所鑄近喚蒙山獠出云甚
可經畧此議若立潤利無極并獻蒙山銅一片又銅石
一片平州鐵刀一口上從之遣使入蜀鑄錢得千餘萬
功費多乃止悛仍代始興王鑑為持節監益寧二州諸
軍事益州刺史將軍如故悛既藉舊恩尤能悦附人主
承迎權貴賔客閨房供費奢廣罷廣司二州傾資貢獻
家無留儲在蜀作金浴盆餘金物稱是罷任以本號還
都欲獻之而世祖宴駕鬱林新立悛奉獻減少鬱林知
之諷有司收悛付廷尉將加誅戮髙宗啟救之見原禁
錮終身雖見廢黜而賔客日至悛婦弟王法顯同宋桂
陽事遂啟别居終身不復見之海陵王即位以白衣除
兼左民尚書尋除正髙宗立加領驍騎將軍復故官駙
馬都尉建武二年虜主侵壽陽詔悛以本官假節出鎮
漅湖遷散騎常侍右衛將軍虜冦既盛悛又以本官出
屯新亭悛歴朝皆見恩遇太祖為鄱陽王鏘納悛妹為
妃髙宗又為晉安王寳義納悛女為妃自此連姻帝室
王敬則反悛出守琅邪城轉五兵尚書領太子左衛率
未拜明帝崩東昏即位改授散騎常侍領驍騎將軍尚
書如故衛送山陵卒年六十一贈太常常侍都尉如故
謚曰敬
虞悰字景豫㑹稽餘姚人也祖嘯父晉左民尚書父秀
之黄門郎悰少而謹敕有至性秀之於都亡悰東出奔
喪水漿不入口州辟主簿建平王參軍尚書儀曹郎太
子洗馬領軍長史正員郎累至州治中别駕黄門郎初
世祖始從官家尚貧薄悰推國士之眷數相分與每行
必呼上同載上甚徳之昇明中世祖為中書引悰為諮
議參軍遣吏部郎江謐持手書謂悰曰今因江吏郎有
白以君情顧意欲相屈建元初轉太子中庶子遷後軍
長史領歩兵校尉鎮北長史寧朔將軍南東海太守尋
為豫章内史將軍如故悰治家富殖奴婢無游手雖在
南土而㑹稽海味無不畢致焉遷輔國將軍始興王長
史平蠻校尉蜀郡太守轉司徒司馬將軍如故悰善為
滋味和齊皆有方法豫章王嶷盛饌享賔謂悰曰今日
肴羞寧有所遺不悰曰恨無黄頷􁂄何曽食䟽所載也
遷散騎常侍太子右率永明八年大水百官戎服救太
廟悰朱衣乗車鹵簿於宣陽門外行馬内驅打人為有
司所奏見原上以悰布衣之舊從容謂悰曰我當令卿
復祖業轉侍中朝廷咸驚其美拜遷祠部尚書世祖幸
芳林園就悰求扁米粣悰獻粣及雜肴數十轝太官鼎
味不及也上就悰求諸飲食方悰秘不肯出上醉後體
不快悰乃獻醒酒鯖鮓一方而已出為冠軍將軍車騎
長史轉度支尚書領歩兵校尉鬱林立改領右軍將軍
揚州大中正兼大匠卿起休安陵於陵所受局下牛酒
坐免官隆昌元年以白衣領職鬱林廢悰竊歎曰王徐
遂縛袴廢天子天下豈有此理邪延興元年復領右軍
明帝立悰稱疾不陪位帝使尚書令王宴賫廢立事示
悰以悰舊人引參佐命悰謂宴曰主上聖明公卿勠力
寧假朽老以匡賛惟新乎不敢聞命朝議欲糾之僕射
徐孝嗣曰此亦古之遺直衆議乃止悰稱疾篤還東上
表曰臣族陋海區身微稽土猥屬興運荷竊稠私徒越
星紀終慙報答衛養乖方抱疾嬰固寢瘵以來倐踰旬
朔頻加醫治曽未瘳損惟此朽頓理難振復乞解所職
盡療餘辰詔賜假百日轉給事中光禄大夫尋加正員
常侍永元元年卒時年六十五悰性敦實與人知識必
相存訪親疎皆有終始世以此稱之從弟袤矢志不仕
王敬則反取袤監㑹稽郡而軍事悉付寒人張靈寳郡
人攻郡殺靈寳袤以不豫事得全
胡諧之豫章南昌人也祖亷之治書侍御史父翼之州
辟不就諧之初辟州從事主簿臨賀王國常侍員外郎
撫軍行參軍晉熙王安西中兵參軍南梁郡太守以器
局見稱徙邵陵王南中郎中兵領汝南太守不拜除射
聲校尉州别駕除左軍將軍不拜仍除邵陵王左軍諮
議世祖頓盆城使諧之守尋陽城及為江州復以諧之
為别駕委以事任文惠太子鎮襄陽世祖以諧之心腹
出為北中郎征虜司馬扶風太守爵闗内侯在鎮毗賛
甚有心力建元二年還為給事中驍騎將軍本州中正
轉黄門郎領羽林監永明元年轉守衛尉中正如故明
年加給事中三年遷散騎常侍太子右率五年遷左衛
將軍加給事中中正如故諧之風形瓌潤善自居處兼
以舊恩見遇朝士多與交遊六年遷都官尚書上欲遷
諧之嘗從容謂諧之曰江州有㡬侍中邪諧之答曰近
世唯有程道惠一人而已上曰當令有二後以語尚書
令王儉儉意更異乃以為太子中庶子領左衛率諧之
兄謨之亡諧之上表曰臣私門罪釁早備荼苦兄弟三
人共相撫鞠嬰孩抱疾得及成人長兄臣諶之復早殞
没與亡第二兄臣謨之衘戚家庭得蒙訓長情同極廕
何圖一旦奄見棄放吉凶分違不獲臨奉乞解所職詔
不許改衛尉中庶子如故八年上遣諧之率禁兵討巴
東王子響於江陵兼長史行事臺軍為子響所敗有司
奏免官權行軍事如故復為衛尉領中庶子本州中正
諧之有識計每朝廷官缺及應遷代密量上所用人皆
如其言虞悰以此稱服之十年轉度支尚書領衛尉明
年卒年五十一贈右将軍豫州刺史諡曰肅
史臣曰送錢贏兩言此無忘一笥之懐報以都尉千金
可失貴在人心夫謹而信汎愛衆其為利也博矣況乎
先覺潜龍結厚於布素随才致位理固然也
賛曰到藉豪華晚懐虛素虞生富厚侈不違度劉實朝
交胡乃蕃故頡頏亮采康衢騁歩
　
　
　
　
　
　
　
　
　
　
　
　南齊書卷三十七
　南齊書卷三十七考證
劉悛傳劉悛○(臣祖庚/)按南史云悛本名忱宋明帝多
　忌反語劉忱為臨讐改名悛焉傳不載
桂陽難加寧朔將軍○諸本同南史陽下有之字
持哭墓側○哭南監本作喪於義較長
永明八年罷廣司二州○(臣祖庚/)按通鑑考異曰悛出
　督廣州世祖自尋陽東下遇悛舟於渚間是時齊未
　受禪也罷廣州計當在世祖居東宫時據此則非永
　明八年事通鑑列于永明十一年互有不同
　
　
　
　
　
　
　南齊書卷三十七考證
欽定四庫全書
　南齊書卷三十八
　　梁　　　蕭　　　子　　　顯　　　撰
　列傳第十九
　　蕭景先　蕭赤斧(子頴胄/)
蕭景先南蘭陵蘭陵人太祖從子也祖爰之員外郎父
敬宗始興王國中軍景先少遭父喪有至性太祖嘉之
及從官京邑常相提攜解褐為海陵王國上軍將軍補
建陵令還為新安王國侍郎桂陽國右常侍太祖鎮淮
隂景先以本官領軍主自随防衛城内委以心腹除後
軍行參軍卭縣令員外郎與世祖欵暱世祖為廣興郡
啟太祖求景先同行除世祖寧朔府司馬自此常相随
逐世祖為鎮西長史以景先為鎮西長流參軍除寧朔
將軍随府轉撫軍中兵參軍尋除諮議領中兵如故昇
明初為世祖征虜府司馬領新蔡太守随上鎮盆城沈
攸之事平還都除寧朔將軍驍騎將軍仍為世祖撫軍
中軍二府司馬兼左衛將軍建元元年遷太子左衛率
封新吳縣伯邑五百户景先本名道先乃改避上諱出
為持節督司州軍州事寧朔將軍司州刺史領義陽太
守是冬虜出淮泗増司部邊戍兵義陽人謝天盖與虜
相構扇景先言於督府驃騎豫章王遣輔國將軍中兵
參軍蕭惠朗二千人助景先惠朗依山築城斷塞關隘
討天盖黨與虜尋遣偽南部尚書頞跋屯汝南洛州刺
史昌黎王馮莎屯清丘景先嚴備待敵豫章王又遣寧
朔將軍王僧炳前軍將軍王應之龍驤將軍荘明三千
人屯義陽闗外為聲援虜退進號輔國將軍景先啟稱
上徳化之美上答曰風淪俗敗二十餘年以吾當之豈
得頓掃幸得數載盡力救蒼生者必有功於萬物也治
天下者雖聖人猶湏良佐汝等各各自竭不憂不治也
世祖即位徵為侍中領左軍將軍尋兼領軍將軍景先
事上盡心故恩寵特密初西還上坐景陽樓召景先語
故舊唯豫章王一人在席而已轉中領軍車駕射雉郊
外行游景先常甲仗從亷察左右尋進爵為侯領太子
詹事本官如故遭母喪詔超起為領軍將軍遷征虜將
軍丹陽尹五年荒人桓天生引蠻虜於雍州界上司部
以北人情騷動上以景先諳究司土詔曰得雍州刺史
張瓌啟事蠻虜相扇容或侵軼蜂蠆有毒宜時剿蕩可
遣征虜將軍丹陽尹景先總率歩騎直指義陽可假節
司州諸軍皆受節度景先至鎮屯軍城北百姓乃安牛
酒來迎軍未還遇疾遺言曰此度疾病異於前後自省
必無起理但夙荷深恩今謬充戎寄闇弱每事不稱上
慙慈㫖便長違聖世悲哽不知所言可為作啟事上謝
至尊粗申愚心毅雖成長素闕訓範貞等㓜稚末有所
識方以仰累聖明非殘息所能陳謝自丁荼毒以來妓
妾已多分張所餘醜猥數人皆不似事可以明月佛女
桂支佛兒玉女美玉上臺美滿豔華奉東宫私馬有二
十餘匹牛藪頭可簡好者十匹牛二頭上臺馬五匹牛
一頭奉東宫大司馬司徒各奉二匹驃騎鎮軍各奉一
匹應私仗器亦悉輸臺六親多未得料理可随宜温䘏
㣲申素意所賜宅曠大恐非毅等所居湏喪服竟可輸
還臺劉家前宅久聞其貨可合率市之直若短少啟官
乞足三處田勤作自足供衣食力少更随宜買麤猥奴
婢充使不湏餘營生周旋部曲還都理應分張其久舊
勞勤者應料理随宜啟聞乞恩卒時年五十上傷惜之
詔曰西信適至景先奄至喪逝悲懐切割自不勝任今
便舉哀賻錢十萬布二百匹景先喪還詔曰故假節征
虜將軍丹陽尹新吳侯景先器懐開亮幹局通敏綢繆
少長義兼勲戚誠著夷險績茂所司方升寵榮用申任
寄奄至喪逝悲痛良深可贈侍中征北將軍南徐州刺
史給鼓吹一部假節侯如故諡曰忠侯子毅以勲戚子
少歴清官太子舎人洗馬随王友永嘉太守大司馬諮
議參軍南康太守中書郎建武初為撫軍司馬遷北中
郎司馬虜動領軍守琅邪城毅性奢豪好弓馬為髙宗
所疑忌王晏事敗并陷誅之遣軍圍宅毅時㑹賔客奏
伎聞變索刀未得收人突進挾持毅入與母别出便殺
之
蕭赤斧南蘭陵人太祖從祖弟也祖隆子衛軍録事參
軍父始之冠軍中兵參軍赤斧歴官為奉朝請以和謹
為太祖所知宋大明初竟陵王誕反廣陵赤斧為軍主
隸沈慶之圍廣陵城攻戰有勲事寧封永安亭侯食邑
三百七十戸除車騎行參軍出補晉陵令員外郎丹陽
令還除晉熙王撫軍中兵參軍出為建威將軍錢唐令
遷正員郎赤斧治政為百姓所安吏民請留之時議見
許改除寧朔將軍太祖輔政以赤斧為輔國將軍左軍
㑹稽司馬輔鎮東境遷黄門郎淮陵太守順帝遜位於
丹陽故治立宫上令赤斧輔送至薨乃還建元初遷武
陵王冠軍長史驃騎司馬南東海太守輔國將軍並如
故遷長兼侍中祖母喪去職起為冠軍將軍寧蠻校尉
出為持節督雍梁南北秦四州郢州之竟陵司州之随
郡軍事雍州刺史本官如故在州不營産利勤於奉公
遷散騎常侍左衛將軍世祖親遇與蕭景先相比封南
豐縣伯邑四百户遷給事中太子詹事赤斧夙患渇利
永明三年㑹世祖使甲仗衛三廂赤斧不敢辭疾甚數
日卒年五十六家無儲積無絹為衾上聞之愈加惋惜
詔賻錢五萬上材一具布百匹蠟二百斤追贈金紫光
禄大夫諡曰懿伯子頴胄襲爵
頴胄字雲長𢎞厚有父風起家秘書郎太祖謂赤斧曰
頴胄輕朱被身覺其趨進轉美足慰人意遷太子舎人
遭父喪感脚疾數年然後能行世祖有詔慰勉賜醫藥
除竟陵王司徒外兵參軍晉熙王文學頴胄好文義弟
頴基好武勇世祖登烽火樓詔羣臣賦詩頴胄詩合㫖
上謂頴胄曰卿文弟武宗室便不乏才除明威將軍安
陸内史遷中書郎上以頴胄勲戚子弟除左將軍知殿
内文武事得入便殿出為新安太守吏民懐之隆昌元
年永嘉王昭粲為南徐州以頴胄為南東海太守行南
徐州事轉持節督青冀二州軍事輔國將軍青冀二州
刺史不行除黄門郎領四廂直遷衛尉髙宗廢立頴胄
從容不為同異乃引頴胄預功建武二年進爵侯増邑
為六百户賜頴胄以常所乗白􁀙牛上慕儉約欲鑄壊
太官元日上夀銀酒鎗尚書令王晏等咸稱盛徳頴胄
曰朝廷盛禮莫過三元此一器既是舊物不足為侈帝
不悦後預曲宴銀器滿席頴胄曰陛下前欲壊酒鎗恐
宜移在此器也帝甚有慙色冠軍江夏王寳𤣥鎮石頭
以頴胄為長史行石頭戍事復為衛尉出為冠軍將軍
廬陵王後軍長史廣陵太守行南兖州府州事是年虜
動揚聲當飲馬長江帝懼敕頴胄移居民入城百姓驚
恐席卷欲南渡頴胄以賊勢尚逺不即施行虜亦尋退
仍為持節督南兖徐青冀荆五州諸軍事輔國將軍南
兖州刺史和帝為荆州以頴胄為冠軍將軍西中郎長
史南郡太守行荆州府州事東昏侯誅戮羣公委任厮
小崔陳敗後方鎮各懐異計永元二年十月尚書令臨
湘侯蕭懿及弟衛尉暢見害先遣輔國將軍巴西梓潼
二郡太守劉山陽領三千兵受㫖之官就頴胄共襲雍
州雍州刺史梁王將起義兵慮頴胄不識機變遣使王
天虎詣江陵聲云山陽西上并襲荆雍書與頴胄勸
同義舉頴胄意猶未決初山陽出為南州謂人曰朝廷
以白虎幡追我亦不復還矣席卷妓妾盡室而行至巴
陵遲回十餘日不進梁王復遣天虎賫書與頴胄陳設
其畧是時或云山陽謀殺頴胄以荆州同義舉頴胄乃
與梁王定契斬王天虎首送示山陽發百姓車牛聲云
起歩軍征襄陽十一月十八日山陽至江津單車白服
從左右數十人詣頴胄頴胄使前汶陽太守劉孝慶前
永平太守劉熙曅鎧曹參軍蕭文照前建威將軍陳秀
輔國將軍孫末伏兵城内山陽入門即於車中亂斬之
副軍主李元履收餘衆歸附遣使蔡道猷馳驛送山陽
首於梁王乃發教纂嚴分部購募東昏聞山陽死發詔
討荆雍贈山陽寧朔將軍梁州刺史頴胄有器局既唱
大事虛心委已衆情歸之加頴胄右將軍都督行留諸
軍事置佐史本官如故西中郎司馬夏侯詳加征虜將
軍遣寧朔將軍王法度向巴陵頴胄獻錢二十萬米千
斛鹽五百斛諮議宗塞别駕宗史獻榖二千斛牛二頭
換借富貲以助軍費長沙寺僧業富沃鑄黄金為龍數
千兩埋土中歴相傳付稱為下方黄鐵莫有見者乃取
此龍以充軍實十二月移檄西中郎府長史都督行留
諸軍事右軍將軍南郡太守南豐縣開國侯蕭頴胄司
馬征虜將軍新興太守夏侯詳告京邑百官諸州郡牧
守夫運不嘗夷有時而陂數無恒剥否極則亨昔商邑
中微彭韋投袂漢室方昏虛牟効節故風聲永樹卜世
長久者也昔我太祖髙皇帝徳範生民功格天地仰緯
彤雲俯臨紫極世祖嗣興増光前業雲雨之所沾被日
月之所出入莫不舉踵來王交臂納貢鬱林昏迷顚覆
厥序俾我大齊之祚翦焉將墜髙宗明皇帝建道徳之
盛軌垂仁義之至蹤紹二祖之鴻基繼三五之絶業昧
旦丕顯不明求衣故竒士盈朝異人輻湊若廼經禮緯
樂之文定鼎作洛之制非雲如醴之祥白質黒章之瑞
諒以則天比大無徳稱焉而嗣主不綱窮肆陵暴十諐
畢行三風咸襲喪初而無哀貌在慼而有喜容酣酒嗜
音㒺懲其侮䜛賊狂邪是與比周遂令親賢嬰荼毒之
誅宰輔受葅醢之戮江僕射蕭劉領軍徐司空沈僕射
曹右衛或外戚懿親或皇室令徳或時宗民望或國之
虎臣竝勲彰中興功比周邵秉鈞賛契受遺先朝咸以
名重見疑正直貽斃害加黨族虐及嬰孺曽無渭陽追
逺之情不顧本枝殱落之痛信必見疑忠而獲罪百姓
業業㒺知攸暨崔慧景内逼淫刑外不堪命驅土崩之
民為免死之計倒戈回刃還指宫闕城無完守人有異
圖頼蕭令君勲濟宗祏業拯蒼氓四海䝉一匡之徳億
兆慿再造之功江夏王拘廹威强牽制巨力迹屈當時
廼心可亮竟不能内恕探情顯加鴆毒蕭令自以親惟
族長任實宗臣至誡苦言朝夕獻入䜛醜交搆漸見疎
疑浸潤成災奄離怨酷用人之功以寧社稷刈人之身
以騁滛濫台輔既誅姦小競用梅蟲兒茹法珍妖忍愚
戾窮縱醜惡販鬻主威以為家勢營惑嗣主恣其妖虐
宫女千餘祼服宣淫孽臣數十袒裼相逐帳飲闤肆之
間宵逰街陌之上提挈羣豎以為歡笑劉山陽潛受凶
㫖規肆狂逆天誘其衷即就梟翦夫天生蒸民樹之以
君使司牧之勿使失性豈有尊臨㝢縣毒遍黔首絶親
戚之恩無君臣之義功重者先誅勲髙者速斃九族内
離四夷外叛封境日蹙戎馬交馳帑藏既空百姓已竭
不䘏不憂慢逰是好民怨於下天懲於上故熒惑襲月
孽火燒宫妖水表災震蝕告沴七廟阽危三才莫紀大
懼我四海之命永淪于地南康殿下體自髙宗天挺英
懿食葉之徴著於弱年當璧之祥兆乎綺嵗億兆顒顒
咸思戴奉且勢居上游任總戎畧家國之否寧濟是當
莫府身備皇宗忝荷顧託憂深責重誓清時難今命冠
軍將軍西中郎諮議領中直兵參軍軍主楊公則寧朔
將軍領中兵參軍軍主王法度冠軍將軍諮議参軍軍
主龎劌輔國將軍諮議參軍領别駕軍主宗夬輔國將
軍諮議參軍軍主樂藹等領勁卒三萬陵波電邁逕造
秣陵冠軍将軍領諮議中直兵參軍軍主蔡道恭輔國
將軍中直兵參軍右軍府司馬軍主席闡文輔國將軍
中直兵參軍軍主任漾之寧朔將軍中直兵參軍軍主
韓孝仁寧朔將軍中直兵參軍軍主朱斌中直兵參軍
軍主宗氷之建威将軍中直兵參軍軍主朱景舒寧朔
將軍中直兵參軍軍主庾域寧逺将軍軍主庾略等被
甲二萬直指建業輔國將軍武寧太守軍主鄧元起輔
國將軍前軍将軍軍主王世興等鐵騎一萬分趨白下
征虜將軍領司馬新興太守夏侯詳寧朔將軍諮議參
軍軍主栁忱寧朔將軍領中兵參軍軍主劉孝慶建威
將軍軍主江陵令江詮等帥組甲五萬駱驛繼發雄劔
髙麾則五星從流長㦸逺指則雲虹變色天地為之矞
皇山淵以之崩沸莫府親貫甲胄授律中權董帥熊羆
之士十有五萬征鼔紛沓雷動荆南寧朔將軍南康王
友蕭頴達領虎旅三萬抗威後拒蕭雍州勲業盖世謀
猷淵肅既痛家禍兼憤國難泣血枕戈誓雪怨酷精卒
十萬已出漢川張郢州節義慷慨悉力齊奮江州邵陵
王湘州張行事王司州皆逺近懸契不謀而同竝勒驍
猛指景風驅舟艦魚麗萬里盖水車騎雲屯平原霧塞
以同心之士伐倒戈之衆盛徳之師救危亡之國何征
而不服何誅而不克哉今兵之所指唯在梅蟲兒茹法
珍二人而已諸君徳載累世勲著先朝屬無妄之時居
中否之運受廹羣豎念有危懼大軍近次當各思㧞迹
來赴軍門檄到之日有能斬送蟲兒法珍首者封二千
户開國縣侯若迷惑凶黨敢拒軍鋒刑兹無赦戮及宗
族賞罰之信有如曒日江水在此余不食言遣冠軍將
軍楊公則向湘州王法度不進軍免官公則進剋巴陵
仍向湘州遣寧朔將軍劉坦行湘州事頴胄遣人謂梁
王曰時月未利當湏來年二月今便進兵恐非良䇿梁
王曰今坐甲十萬糧用自竭況藉以義心一時驍鋭且
太白出西方仗義而動天時人謀無有不利昔武王伐
紂行逆太嵗豈復待年月邪頴胄乃從遣西中郎參軍
鄧元起率衆向夏口三年正月和帝為相國頴胄領左
長史進號鎮軍將軍於是始選用方伯梁王屢表勸和
帝即尊號梁州刺史栁惔竟陵太守曹景宗竝勸進頴
胄使别駕宗夬撰定禮儀上尊號改元於江陵立宗廟
南北郊州府城門悉依建康宫置尚書五省以城南射
堂為蘭臺南郡太守為尹建武中荆州大風雨龍入柏
齋中柱壁上有爪足處刺史蕭遥欣恐畏不敢居之至
是以為嘉祐殿中興元年三月頴胄為侍中尚書令假
節都督如故尋領吏部尚書監八州軍事行荆州刺史
本官如故左丞樂藹奏曰敕㫖以軍旅務殷且停朝直
竊謂匪懈于位義昭夙興國容舊典不可頓闕與兼右
丞江詮等參議八座丞郎以下宜五日一朝有事郎坐
侍下鼓無事許從實還外奏可梁王義師出沔口郢州
刺史張沖據城拒守楊公則定湘州行事張寳積送江
陵率軍㑹夏口巴西太守魯休烈巴東太守蕭恵訓遣
子璝拒義師頴胄遣汶陽太守劉孝慶進峽口與巴東
太守任漾之宜都太守鄭法紹衛之時軍旅之際人情
未安頴胄府長史張熾從絳衫左右三十餘人入千秋
門城内驚恐疑有同異御史中丞奏彈熾詔以贖論頴
胄弟頴孚在京師廬陵人修靈祐竊將南上於西昌縣
山中聚兵二千人襲郡内史謝篹奔豫章頴孚靈祐據
郡求援頴胄遣寧朔將軍范僧簡入湘州南道援之僧
簡進尅安成仍以為輔國將軍安成内史拜頴孚為冠
軍將軍廬陵内史合二郡兵出彭蠡口東昬侯遣軍主
彭盆劉希祖三千人受江州刺史陳伯之節度南討二
郡義兵仍進取湘州南康太守王丹保郡應盆等頴孚
聞兵至望風奔走前内史謝篹復還郡劉希祖至安成
攻戰七日城陷范僧簡見殺希祖仍為安成内史頴孚
收散卒據西昌謝篹又遣軍攻之衆敗奔湘州以頴孚
為督湘東衡陽零陵桂陽營陽五郡湘東内史假節將
軍如故尋病卒後修靈祐又合餘衆攻篹篹復敗走豫
章劉希祖亦以郡降湘東内史王僧粲亦拒義自稱平
西將軍湘州刺史以南平鎮軍主周敷為長史率前軍
襲湘州去州百餘里楊公則長史劉坦守州城遣軍主
尹法畧拒之屢戰不勝及聞建康城平僧粲散走乃斬
之南康太守王丹亦為郡人所殺郢城降義師衆軍東
下八月魯休烈蕭璝破汶陽太守劉孝慶等於峽口巴
東太守任漾之見殺遂至上明江陵大震頴胄恐馳告
梁王曰劉孝慶為蕭璝所敗宜遣楊公則還援根本梁
王曰公則今泝流上荆鞭長之義耳蕭璝魯休烈烏合
之衆尋自退散政湏荆州少時持重良湏兵力兩弟在
雍指遣往徴不為難至頴胄乃追贈任漾之輔國將軍
梁州刺史遣軍主蔡道恭假節屯上明拒蕭璝時梁王
已平郢江二鎮頴胄輔帝出居上流有安重之勢素能
飲酒噉白肉鱠至三升既聞蕭璝等兵相持不決憂慮
感氣十二月壬寅夜卒遺表曰臣疹患數日不謂便至
困篤氣息綿㣲待盡而已臣雖庸薄忝籍葭莩過受先
朝殊常之眷循寵礪心誓生以死屬皇業中否天地分
崩總率諸侯翼奉明聖頼社稷靈長大明在運故兵之
所臨無思不服今四海垂平干戈行戢方希陪翠華奉
法駕反東都觀舊物不幸遘疾奄辭明世懐此深恨永
結泉壤竊惟王業至重萬幾甚大登之實難守之未易
陛下富於春秋當逺尋祖宗創業艱難殷鑒季末顛覆
厥緒思所以念始圖終康此兆庶征東大將軍臣衍元
勲上徳光賛天下陛下垂拱仰成則風流日化臣雖萬
沒無所遺恨時年四十和帝出臨哭詔贈侍中丞相本
官如故前後部羽葆鼔吹班劍三十人輼輬車黄屋左
纛梁王圍建康城住在石頭和帝宻詔報頴胄凶問秘
不發喪及城平識者聞之知天命之有在矣梁天監元
年詔曰念功惟徳歴代所同追逺懐人彌與事篤齊故
侍中丞相尚書令頴胄風格峻逺器宇淵邵清猷盛業
問望斯歸締構義始肇基王迹挈闊屯夷載形心事朕
膺天改命光宅區宇望岱瞻河永言増慟可封巴東郡
公邑三千户本官如故喪還今上車駕臨哭渚次詔曰
齊故侍中丞相尚書令頴胄葬送有期前代所加殊禮
依晉王導齊豫章王故事可悉給諡曰獻武范僧簡贈
交州刺史
史臣曰魏氏基於用武夏侯諸曹竝以戚族而為將相
夫股肱為義既有常然肺腑之重兼存宗寄豐沛之間
貴人滿市功臣所出多在南陽夫貞幹所以成務非虛
言也
賛曰新吳事武簡在帝心南豐治政迹顯亡衾鎮軍茂
績機識𢎞深荆南立主嚮義漢隂
　
　
　
　
　南齊書卷三十八
　南齊書卷三十八考證
蕭頴胄傳至是以為嘉祐殿○祐南史作福
廬陵人修靈祐○靈祐南史作景智
　
　
　
　
　
　
　
　
　
　
　
　
　南齊書卷三十八考證
欽定四庫全書
　南齊書卷三十九
　　梁　　　蕭　　　子　　　顯　　　撰
　列傳第二十
　　劉　瓛(弟璡/)　陸　澄
劉瓛字子珪沛國相人晉丹陽尹惔六世孫也祖𢎞之
給事中父惠治書御史瓛初州辟祭酒主簿宋大明四
年舉秀才兄璲亦有名先應州舉至是别駕東海王元
曾與瓛父惠書曰此嵗賢子充秀州閭可謂得人除奉
朝請不就少篤學博通五經聚徒教授常有數十人丹
陽尹袁粲於後堂夜集瓛在座粲指庭中栁樹謂瓛曰
人謂此是劉尹時樹每想髙風今復見卿清徳可謂不
衰矣薦為秘書郎不見用除邵陵王郡主簿安陸王國
常侍安成王撫軍行參軍公事免瓛素無宦情自此不
復仕除車騎行參軍南彭城郡丞尚書祠部郎並不拜
袁粲誅瓛微服往哭并致賻助太祖踐阼召瓛入華林
園談語謂瓛曰吾應天革命物議以為何如瓛對曰陛
下誡前軌之失加之以寛厚雖危可安若循其覆轍雖
安必危矣既出帝顧謂司徒褚淵曰方直乃爾學士故
自過人敕瓛使數入而瓛自非詔見未嘗到宫門上欲
用瓛為中書郎使吏部尚書何戢喻㫖戢謂瓛曰上意
欲以鳳池相處恨君資輕可且就前除少日當轉國子
博士便即後授瓛曰平生無榮進意今聞得中書郎而
拜豈本心哉後以母老闕養重拜彭城郡丞謂司徒褚
淵曰自省無廊廟之才所願唯保彭城丞耳上又以瓛
兼總明觀祭酒除豫章王驃騎記室參軍丞如故瓛終
不就武陵王曅為㑹稽太守上欲令瓛為曅講除㑹稽
郡丞學徒從之者轉衆永明初竟陵王子良請為征北
司徒記室瓛與張融王思逺書曰奉教使恭召㑹當停
公事但念生平素抱有乖恩顧吾性拙人間不習仕進
昔嘗為行佐便以不能及公事免黜此皆眷者所共知
也量已審分不敢期榮夙嬰貧困加以疎懶衣裳容髪
有足駭者中以親老供養褰裳徒歩脱爾逮今二代一
紀先朝使其更自修正勉厲於階級之次見其繿縷或
復賜以衣裳袁褚諸公咸加勸勵終不能自反也一不
復為安可重為哉昔人有以冠一免不重加於首每謂
此得進止之儀古者以賢制爵或有秩滿而辭老以庸
制禄或有身病而求歸者永瞻前良在已何若又上下
年尊益不願居官次廢晨昏也先朝為此曲申從許故
得連年不拜榮授而帶帖薄禄既習此嵗久又齒長疾
侵豈宜攝齋河間之聼厠迹東平之僚本無絶俗之操
亦非能偃蹇為髙此又諸賢所當深察者也近奉初教
便自希得託迹於客遊之末而固辭榮級其故何耶以
古之王侯大人或以此延四方之士甚美者則有輻湊
燕路慕君王之義驤鑣魏闕髙公子之仁繼有追申白
而入楚羡鄒枚而遊梁吾非敢叨夫曩賢庶欲從九九
之遺蹤既於聞道集泮不殊而幸無職司拘礙可得奉
温凊展私計志在此爾除歩兵校尉並不拜瓛姿狀纎
小儒學冠於當時京師士子貴遊莫不下席受業性謙
率通美不以髙名自居遊詣故人唯一門生持胡床随
後主人未通便坐問答住在檀橋瓦屋數間上皆穿漏
學徒敬慕不敢指斥呼為青溪焉竟陵王子良親往修
謁七年表世祖為瓛立館以揚烈橋故主第給之生徒
皆賀瓛曰室美為人災此華宇豈吾宅耶幸可詔作講
堂猶恐見害也未及徙居遇病子良遣從瓛學者彭城
劉繪順陽范縝將厨於瓛宅營齋及卒門人受學者並
弔服臨送時年五十六瓛有至性祖母病疽經年手持
膏藥漬指為爛母孔氏甚嚴明謂親戚曰阿稱便是今
世曽子阿稱瓛小名也年四十餘未有婚對建元中太
祖與司徒褚淵為瓛娶王氏女王氏椓壁挂履土落孔
氏牀上孔氏不悦瓛即出其妻及居父喪不出廬足為
之屈杖不能起今上天監元年下詔為瓛立碑諡曰貞
簡先生所著文集皆是禮義行於世初瓛講月令畢謂
學生嚴植曰江左以來隂陽律數之學廢矣吾今講此
曽不得其髣髴時濟陽蔡仲熊禮學博聞謂人曰凡鐘
律在南不容復得調平昔五音金石本在中土今既來
南土氣偏陂音律乖爽瓛亦以為然仲熊歴安西記室
尚書左丞瓛弟璡
璡字子璥方軌正直宋泰豫中為明帝挽郎舉秀才建
平王景素征北主簿深見禮遇邵陵王征虜安南行參
軍建元初為武陵王曅冠軍征虜參軍曅與僚佐飲自
割鵝炙璡曰應刄落爼膳夫之事殿下親執鸞刀下官
未敢安席因起請退與友人孔澈同舟入東澈留目觀
岸上女子璡舉席自隔不復同坐豫章王太尉板行佐
兄瓛夜隔壁呼璡共語璡不答方下牀著衣立然後應
瓛問其久璡曰向束帶未竟其立操如此文惠太子召
璡入侍東宫每上事輙削草尋署中兵兼記室參軍大
司馬軍事射聲校尉卒官
陸澄字彦淵吳郡吳人也祖邵臨海太守父瑗州從事
澄少好學博覽無所不知行坐眠食手不釋卷起家太
學博士中軍衛軍府行佐太宰參軍補太常丞郡主簿
北中郎行參軍宋泰始初為尚書殿中郎議皇后諱及
下外皆依舊稱姓左丞徐爰案司馬孚議皇后不稱姓
春秋逆王后于齊澄不引典據明而以意立議坐免官
白衣領職郎官舊有坐杖有名無實澄在官積前後罰
一日并受千杖轉通直郎兼中書郎尋轉兼左丞泰始
六年詔皇太子朝賀服衮冕九章澄與儀曹郎丘仲起
議服冕以朝實著經文秦除六冕漢明還備魏晉以來
不欲令臣下服衮冕故位公者加侍官今皇太子禮絶
羣后宜遵聖王盛典革近代之制尋轉著作正員郎兼
官如故除安成太守轉劉韞撫軍長史加綏逺將軍襄
陽太守並不拜仍轉劉秉後軍長史東海太守遷御史
中丞建元元年驃騎諮議沈憲等坐家奴客為劫子弟
被劾憲等晏然左丞任遐奏澄不紏請免澄官澄上表
自理曰周稱舊章漢言故事爰自河雒降逮淮海朝之
憲度動尚先准若乃任情違古率意專造豈謂酌諸故
實擇其茂典案遐唘彈新除諮議參驃騎大將軍軍事
沈憲太子庶子沈曠并弟息敕付建康而憲被使曠受
假俱無歸罪事狀臣以不紏憲等為失伏尋晉宋左丞
案奏不乏於時其及中丞者從來殆無王獻之習達朝
章近代之宗其為左丞彈司徒屬王濛憚罰自解屬疾
遊行初不及中丞桓秘不奔山陵左丞鄭襲不彈秘直
彈中丞孔欣時又云别攝蘭臺檢校此徑彈中丞之謂
唯左丞庾登之奏鎮北檀道濟北伐不進致虎牢陷沒
蕃岳宰臣引咎謝諐而責帥之劾曽莫奏聞請收治道
濟免中丞何萬嵗夫山陵情敬之極北伐專征之大秘
霸季之貴道濟元勲之盛所以咎及南司事非常憲然
秘事猶非及中丞也今若以此為例恐人之貴賤事之
輕重物有其倫不可相方左丞江奥彈叚景文又彈裴
方明左丞甄法崇彈蕭珍又彈杜驥又彈叚國又彈范
文伯左丞羊𤣥保又彈蕭汪左丞殷景熙彈張仲仁兼
左丞何承天彈吕萬齡並不歸罪皆為重劾凡兹十彈
差是憲曠之比悉無及中丞之議左丞荀萬秋劉藏江
謐彈王僧朗王雲之陶寳度不及中丞最是近例之明
者謐彈在今龕􁆄之後事行聖照逺取十奏近徴二案
自宜依以為體豈得捨而不遵臣竊此人乏謬奉國憲
今遐所紏既行一時若黙而不言則向為來准後人被
繩方當追請素飡之責貽塵千載所以備舉顯例引通
國典雖有愚心不在微躬請出臣表付外詳議若所陳
非謬裁由天鑒詔委外詳議尚書令褚淵奏宋世左丞
荀伯子彈彭城令張道欣等坐界刼累發不禽免道欣
等官中丞王淮不紏亦免官左丞羊𤣥保彈豫州刺史
管義之譙梁羣盜免義之官中丞傅隆不紏亦免隆官
左丞羊𤣥保又彈兖州刺史鄭從之濫上布及加課租
綿免從之官中丞傅隆不紏免隆官左丞陸展彈建康
令丘珍孫丹陽尹孔山士刦發不禽免珍孫山士官中
丞何朂不紏亦免朂官左丞劉曚彈青州刺史劉道隆
失火燒府庫免道隆官中丞蕭惠開不紏免惠開官左
丞徐爰彈右衛將軍薛安都屬疾不直免安都官中丞
張永結免澄謏聞膚見貽撓後昆上掩皇明下籠朝識
請以見事免澄所居官詔曰澄表據多謬不足深劾可
白衣領職明年轉給事中秘書監遷吏部四年復為秘
書監領國子博士遷都官尚書出為輔國將軍鎮北鎮
軍二府長史廷尉領驍騎將軍永明元年轉度支尚書
尋領國子博士時國學置鄭王易杜服春秋何氏公羊
糜氏榖梁鄭𤣥孝經澄謂尚書令王儉曰孝經小學之
類不宜列在帝典乃與儉書論之曰易近取諸身逺取
諸物彌天地之道通萬物之情自商瞿至田何其閒五
傳年未為逺無訛雜之失秦所不焚無崩壞之弊雖有
異家之學同以象數為宗數百年後乃有王弼王濟云
弼所悟者多何必能頓廢前儒若謂易道盡於王弼方
湏大論意者無乃仁智殊見四道異傳無體不可以一
體求屢遷不可以一遷執也晉太興四年太常荀崧請
置周易鄭𤣥注博士行乎前代于時政由王庾皆儁神
清識能言𤣥逺捨輔嗣而用康成豈其妄然泰元立王
肅易當以在𤣥弼之間元嘉建學之始𤣥弼兩立逮顔
延之為祭酒黜鄭置王意在貴𤣥事成敗儒今若不大
𢎞儒風則無所立學衆經皆儒惟易獨𤣥𤣥不可棄儒
不可缺謂宜並存所以合無體之義且弼於注經中已
舉繫辭故不復别注今若專取弼易則繫説無注左氏
泰元取服䖍而兼取賈逵經服傳無經雖在注中而傳
又有無經者故也今留服而去賈則經有所闕案杜預
注傳王弼注易俱是晚出並貴後生杜之異古未如王
之奪實祖述前儒特舉其違又釋例之作所引惟深榖
梁泰元舊有糜信注顔益以范甯糜猶如故顔論閏分
范注當以同我者親常謂榖梁劣公羊為注者又不盡
善竟無及公羊之有何休恐不足兩立必謂范善便當
除糜世有一孝經題為鄭𤣥注觀其用辭不與注書相
類案𤣥自序所注衆書亦無孝經儉答曰易體微逺實
貫羣籍施孟異聞周韓殊㫖豈可專據小王便為該備
依舊存鄭髙同來説元凱注傳超邁前儒若不列學官
其可廢矣賈氏注經世所罕習榖梁小書無俟兩注存
糜略范率由舊式凡此諸義並同雅論疑孝經非鄭所
注僕以此書明百行之首實人倫所先七畧藝文並陳
之六藝不與蒼頡凡將之流也鄭注虛實前代不嫌意
謂可安仍舊立置儉自以博聞多識讀書過澄澄曰僕
年少來無事唯以讀書為業且年已倍令君令君少便
鞅掌王務雖復一覽便諳然見卷軸未必多僕儉集學
士何憲等盛自商略澄待儉語畢然後談所遺漏數百
千條皆儉所未覩儉乃歎服儉在尚書省出巾箱几案
雜服飾令學士隸事事多者與之人人各得一兩物澄
後來更出諸人所不知事復各數條并奪物將去轉散
騎常侍秘書監吳郡中正光禄大夫加給事中中正如
故尋領國子祭酒以竟陵王子良得古器小口方腹而
底平可將七八升以問澄澄曰此名服匿單于以與蘇
武子良後詳視器底有字髣髴可識如澄所言隆昌元
年以老疾轉光禄大夫加散騎常侍未拜卒年七十諡
靖子當世稱為碩學讀易三年不解文義欲撰宋書竟
不成王儉戱之曰陸公書厨也家多墳籍人所罕見撰
地理書及雜傳死後乃出澄弟鮮得罪宋世當死澄於
路見舎人王道隆叩頭流血以此見原揚州主簿顧測
以兩奴就鮮質錢鮮死子暉誣為賣劵澄為中丞測與
書相往反後又牋與太守蕭緬云澄欲遂子弟之非未
近義方之訓此趨販所不為況搢紳領袖儒宗勝達乎
測遂為澄所排抑世以此少之時東海王摛亦史學博
聞歴尚書左丞竟陵王子良校試諸學士唯摛問無不
對永明中天忽黄色照地衆莫能解摛云是榮光世祖
大悦用為永陽郡
史臣曰儒風在世立人之正道聖哲微言百代之通訓
洙泗既往義乖七十稷下横論屈服千人自後專門之
學興命氏之儒起石渠朋黨之事白虎同異之説六經
五典各信師言嗣守章句期乎勿失西京儒士莫有獨
擅東都學術鄭賈先行康成生炎漢之季訓義優洽一
世孔門褒成並軌故老以為前修後生未之敢異而王
肅依經辯理與碩相非爰興聖證據用家語外戚之尊
多行晉代江左儒門參差互出雖於時不絶而罕復專
家晉世以𤣥言方道宋氏以文章閒業服膺典藝斯風
不純二代以來為教衰矣建元肇運戎警未夷天子少
為諸生端拱以思儒業載戢干戈遽詔庠序永明纂襲
克隆均校王儉為輔長於經禮朝廷仰其風胄子觀其
則由是家尋孔教人誦儒書執卷欣欣此焉彌盛建武
繼立因循舊緒時不好文輔相無術學校雖設前軌難
追劉瓛承馬鄭之後一時學徒以為師範虎門初闢法
駕親臨待問無五更之禮充庭闕蒲輪之御身終下秩
道義空存斯故進賢之責也其餘儒學之士多在卑位
或隠世辭榮者别見他篇云
賛曰儒宗義肆紛綸子珪升堂受業事越闗西璡居闇
室立操無攜彦淵書史疑問窮稽
　
　
　
　
　
　
　
　
　
　
　
　
　
　
　
　南齊書卷三十九
　南齊書卷三十九考證
陸澄傳易體微逺實貫群籍施孟異聞周韓殊㫖豈可
　專據小王便為該備依舊存鄭○南史無異聞殊㫖
　二句(臣承蒼/)按陸澄言王弼注易異乎儒學而王儉
　答之如此自唐孔頴達作正義專取弼書而康成之
　説遂廢矣
史臣賛彦淵書史疑問窮稽○(臣承蒼/)按彦淵當是王
　摛字齊書無摛傳南史附摛於王諶傳後不載其字
　有云竟陵王子良校試諸學士唯摛問無不對此云
　疑問窮稽想必謂摛也
　
　
　
　
　
　南齊書卷三十九考證
欽定四庫全書
　南齊書卷四十
　　梁　　　蕭　　　子　　　顯　　　撰
　列傳第二十一
　　武十七王
武帝二十三男穆皇后生文惠太子竟陵文宣王子良
張淑妃生廬陵王子卿魚復侯子響周淑儀生安陸王
子敬建安王子真阮淑媛生晋安王子懋衡陽王子峻
王淑儀生隨郡王子隆蔡婕妤生西陽王子眀樂容華
生南海王子罕傅充華生巴陵王子倫謝昭儀生邵陵
王子貞江淑儀生臨賀王子岳庾昭容生西陽王子文
荀昭華生南康王子琳顔婕妤生永陽王子珉宫人謝
氏生湘東王子建何充華生南郡王子夏第六十二十五
二十二皇子早亡子珉建武中繼衡陽元王後
竟陵文宣王子良字雲英世祖第二子也初沈攸之難
隨世祖在盆城授寧朔將軍仍為宋邵陵王左軍行參
軍轉主簿安南記室參軍邵陵王友王名友尋廢此官
遷安南長史昇眀三年為使持節都督㑹稽東陽臨海
永嘉新安五郡輔國將軍㑹稽太守宋世元嘉中皆責
成郡縣孝武徵求急速以郡縣遲緩始遣臺使自此公
役勞擾太祖踐阼子良陳之曰前臺使督逋切調恒聞
相望於道及臣至郡亦殊不疎凡此軰使人既非詳慎
懃順或貪險崎嶇要求此役朝辭禁門情態即異暮宿
村縣威福便行但令朱鼓裁完鈹槊㣲具顧眄左右叱
咤自専擿宗斷族排輕斥重脅遏津埭恐喝傳郵破崗
水逆商旅半引逼令到下先過已船浙江風猛公私畏
渡脱舫在前驅令俱發呵䠞行民固其常理侮折守宰
出變無窮既瞻郭望境便飛下嚴符但稱行臺未顯所
督先訶彊寺却攝羣曹開亭正榻便振荆革其次絳標
寸紙一日數至徴村切里俄刻十催四鄉所召莫辨枉
直孩老士庶具令付獄或尺布之逋曲以當匹百錢餘
税且増為千或誑應質作尚方寄繫東冶萬姓駭廹人
不自固遂漂衣敗力競致兼漿值今夕酒諧肉飫即許
附申赦格眀日禮輕貨薄便復不入恩科筐貢㣲闕箠
撻肆情風塵毁謗隨忿而發及其㹠蒜轉積鵝粟漸盈
逺則分鬻他境近則託貿吏民反請郡邑助民由緩囘
刺言臺推信在所如聞頃者令長守牧離此每實非復
近嵗愚謂凡諸檢課宜停遣使宻畿州郡則指賜勅遥
外鎮宰眀下條源既各奉别㫖人競自罄雖復臺使盈
湊㑹取正屬所徒相疑僨反更淹懈凡預衣冠荷恩盛
世多以闇緩貽諐少為欺猾入罪若類以宰牧乖政則
觸事難委不容課逋上綱偏覺非才但賒促差降各限
一期如乃事速應緩自依違糾坐之坐之之科不必湏
重但令必行期在可肅且兩裝之船充擬千緒三坊寡
役呼訂萬計每一事之發彌晨方辦粗計近逺率遣一
部職散人領無減二十舟船所資皆復稱是長江萬里
費固倍之較畧一年脱得省者息船優役寔為不少兼
折姦減竊逺近蹔安封聞喜縣公邑千五百户子良敦
義愛古郡民朱百年有至行先卒賜其妻米百斛蠲一
民給其薪蘇郡閣下有虞飜舊牀罷任還乃致以歸後
於西邸起古齋多聚古人器服以充之夏禹廟盛有禱
祀子良曰禹泣辜表仁菲食旌約服翫果粽足以致誠
使嵗獻扇簟而已建元二年穆妃薨去官仍為征虜將
軍丹陽尹開私倉賑屬縣貧民眀年上表曰亰尹雖居
都邑而境壤兼跨廣袤周輪㡬將千里縈原抱隰其處
甚多舊遏古塘非惟一所而民貧業廢地利久蕪近啓
遣五官殷濔典籖劉僧瑗到諸縣循履得丹陽溧陽永
世等四縣解并村耆辭列堪墾之田合計荒熟有八千
五百五十四頃脩治塘遏可用十一萬八千餘夫一春
就功便可成立上納之㑹遷官事寢是年始制東宫官
僚以下官敬子良世祖即位封竟陵郡王邑二千户為
使持節都督南徐兗二州諸軍事鎮北將軍南徐州刺
史永眀元年徙為侍中都督南兗兗徐青冀五州征北
將軍南兗州刺史持節如故給油絡車眀年入為䕶軍
將軍兼司徒領兵置佐侍中如故鎮西州三年給鼓吹
一部四年進號車騎將軍子良少有清尚禮才好士居
不疑之地傾意賓客天下才學皆遊集焉善立勝事夏
月客至為設瓜飲及甘果著之文教士子文章及朝貴
辭翰皆發教撰録是時上新親政水旱不時子良宻啓
曰臣思水潦成患良田沃壤變為汙澤農政告祥因髙
肆務播植既周繼以旱虐黔庶呼嗟相視褫氣夫國資
於民民資於食匪食匪民何以能政臣每一念此寢不
便席本始中郡國大旱宣帝下詔除民租今聞所在逋
餘尚多守宰嚴期兼夜課切新税力尚無從故調於何
取給政當相驅為盜耳愚謂逋租宜皆原除少降停恩
㣲紓民命自宋道無章王風陵替竊官假號駢門連室
今左民所檢動以萬數漸漬之来非復始適一朝洗正
理致沸騰小人之心罔思前恩董之以威反怨後罰獸
窮則觸事在匪輕齊有天下日淺恩洽未布一方或飢
當加優養愚謂自可依源削除未宜便充猥役且部曹
檢校誠存精宻令史奸黠鮮不容情情既有私理或枉
謬耳目有限羣狡無極變易是非居然可見詳而後取
於事未遲眀詔深矜獄圄恩文累墜今科網嚴重稱為
峻察負罪離諐充積牢户暑時鬱蒸加以金鐵聚憂之
氣足感天和民之多怨非國福矣頃土木之務甚為殷
廣雖役未及民勤費已積炎旱致災或由於此皇眀載
逺書軌未一緣淮帯江數州地耳以魏方漢猶一郡之
譬以今比古復為逺矣何得不愛其民緩其政救其危
存其命哉湘區奥宻蠻寇熾彊如聞南師未能挫戮百
姓齊民積年塗炭疽食侵淫邉虞方重交州夐絶一垂
實惟荒服恃逺後賓固亦恒事自青徳啓運款闗受職
置之度外不足絓言今縣軍逺伐經途萬里衆寡事殊
客主勢異以逸待勞全勝難必又緣道調兵以足軍力
民丁烏合事乖習鋭廣州積嵗無年越州兵糧素乏加
以發借必致恇擾愚謂叔獻所請不宜聽從取亂侮亡
更俟後㑹雖緩嵗月必有可禽之理差息發動費役之
勞劉楷見甲以助湘中威力既舉蟻寇自服詔折租布
二分取錢子良又啓曰臣一月入朝六登玫陛廣殿稠
人裁奉顔色縱有所懐豈敢自達比天眚亟見地孽亟
臻民下妖訛好生噂􁀨穀價雖和比室飢嗛縑纊雖賤
駢門躶質臣一念此每入心骨三吳奥區地惟河輔百
度所資罕不自出宜在蠲優使其全富而守宰相繼務
在裒剋圍桑品屋以准貲課致令斬樹發瓦以充重賦
破民財産要利一時東郡使民年無常限在所相承准
令上直每至州臺使命切求懸急應充猥役必由窮困
乃有畏失嚴期自殘軀命亦有斬絶手足以避徭役生
育弗起殆為恒事守長不務先富民而唯言益國豈有
民貧於下而國富於上邪又泉鑄嵗逺類多翦鑿江東
大錢十不一在公家所受必湏輪郭完全遂買本一千加
子七百猶求請無地棰革相繼尋完者為用既不兼兩囘
復遷貿曽非委積徒令小民每嬰困苦且錢帛相半為
制永久或聞長宰湏令輸直進違舊科退容姦利八屬
近縣既在亰畿發借徴調實煩他邑民特尤貧連年失
稔草衣藿食稍有流亡今農政就興宜蒙賑給若逋課
未上許以申原兗豫二藩雖曰舊鎮往屬兵虞累棄鄉
土宻邇寇庭下無安志編草結菴不違涼暑扶淮聚洛
靡有生向俱禀人靈獨絶温飽而賦斂多少尚均沃實
謂凡在荒民應加蠲減又司市之要自昔所難頃来此
役不由才舉並條其重貲許以賈衒前人増估求侠後
人加税請代如此輪囘終何紀極兼復交闗津要共相
脣齒愚野未閑必加陵誑罪無大小横没貲載凡求試
穀帛類非㢘謹未解在事所以開容夫獄訟惟平畫一
在制雖恩家得罪必宜申憲鼎姓貽諐最合從網若罰
典惟加賤下辟書必蠲世族懼非先王立理之本尚書
列曹上應乾象如聞命議所出先諮於都都既下意然
後付郎謹寫闗行愚謂郎官尤宜推擇宋運告終戎車
屢駕寄名軍牒動竊數等故非分充朝資奉殷積廣越
邦宰梁益郡邑參差調補實允事機且此徒冗雜罕遵
王憲嚴加㢘視隨違彈斥一二年間可減太半五年正
位司徒給班劍二十人侍中如故移居雞籠山西邸集
學士抄五經百家依皇覽例為四部要畧千卷招致名
僧講語佛法造經唄新聲道俗之盛江左未有也世祖
好射雉子良諫曰鑾轝亟動天蹕屢巡陵犯風烟驅馳
野澤萬乗至重一羽甚㣲從甚㣲之懽忽至重之誡頃
郊郛以外科禁嚴重匪直芻牧事罷遂乃窀掩殆廢且
田月向登桑時告至士女呼嗟易生噂議棄民從欲理
未可安曩時巡幸必盡威防領軍景先詹事赤斧堅甲
利兵左右屯衛今馳騖外野交侍疎闊晨出晚還頓遺
清道此實愚臣最所震廹狡虜玩威甫獲欵闗二漢全
富猶加曲待如聞使臣頻亦怨望前㑹東宫遂形言色
昔宋氏遣使舊列階下劉纘銜使始登朝殿今既反命
宜賜優禮伏謂中堂雲構實惟峻絶檐陛深嚴事隔涼
暑而别為一室如或有疑邉帶廣途訛言孔熾毁立之
易過於轉圓若依舊制通敞實允觀聽頃市司驅扇租
估過刻吹毛求瑕㢘察相繼被以小罪責以重備愚謂
宜勅有司更詳優格臣年方朝賢齒未相及以管窺天
猶知失得廊廟之士豈闇是非未聞一人開一説為陛
下憂國家非但面從亦畏威耳臣若不啓陛下於何聞
之先是六年左衛殿中將軍邯鄲超上書諫射雉世祖
為止久之超竟被誅永眀末上將射雉子良諫曰忽聞
外議伏承當更射雉臣下情震越心懐憂悚猶謂疑妄
事不必然伏度陛下以信心眀照所以傾金寳於禪靈
仁愛廣洽得使禽魚養命於江澤豈惟國慶民懽乃以
翺翔治樂夫衛生保命人獸不殊重軀愛體彼我無異
故禮云聞其聲不食其肉見其生不忍其死且萬乗之
尊降同匹夫之樂夭殺無辜傷仁害福之本菩薩不殺
夀命得長施物安樂自無恐怖不惱衆生身無患苦臣
見功徳有此果報所以日夜劬懃厲身奉法實願聖躬
康豫若此每至寢夢脱有異見不覺身心立就燋爛陛
下常日捨財脩福臣私心顒顒尚恨其少豈可今日見
此事一損福業追悔便難臣此啓聞私心實切若是大
事不可易改亦願陛下照臣此誠曲垂三思况此嬉遊
之間非闗當否而動輙傷生實可深慎臣聞子孝奉君
臣忠事主莫不靈祗通感徴祥證登臣近叚仰啓賜希
受戒天心洞逺誠未達勝善之途而聖恩遲疑尚未垂
履曲降尊極豈可今月復隨此事臣不隐心即實上啓
上雖不盡納而深見寵愛又與文恵太子同好釋氏甚
相友悌子良敬信尤篤數於邸園營齋戒大集朝臣衆
僧至於賦食行水或躬親其事世頗以為失宰相體勸
人為善未嘗厭倦以此終致盛名尋代王儉領國子祭
酒辭不拜八年給三望車九年亰邑大水呉興偏劇子
良開倉賑救貧病不能立者於第北立廨收養給衣及
藥十年領尚書令尋為使持節都督揚州諸軍事揚州
刺史本官如故尋解尚書令加中書監文恵太子薨世
祖撿行東宫見太子服御羽儀多過制度上大怒以子
良與太子善不啓聞頗加嫌責世祖不豫詔子良甲仗
入延昌殿侍醫藥子良啓進沙門於殿户前誦經世祖
為感夢見優曇鉢華子良按佛經宣㫖使御府以銅為
華揷御床四角日夜在殿内太孫間日入參承世祖暴
漸内外惶懼百僚皆已變服物議疑立子良俄頃而蘇
問太孫所在因召東宫器甲皆入遺詔使子良輔政髙
宗知尚書事子良素仁厚不樂世務乃推髙宗詔云事
無大小悉與鸞參懐子良所志也太孫少養於子良妃
袁氏甚著慈愛既懼前不得立自此深忌子良大行出
太極殿子良居中書省帝使虎賁中郎將潘敞領二百
人仗屯太極西階防之成服後諸王皆出子良乞停至
山陵不許進位太傅増班劍為三十人本官如故解侍
中隆昌元年加殊禮劍履上殿入朝不趨贊拜不名進
督南徐州其年疾篤謂左右曰門外應有異遣人視見
淮中魚萬數皆浮出水上向城門尋薨時年三十五帝
常慮子良有異志及薨甚悦詔給東園温眀秘器斂以
兗冕之服東府施喪位大鴻臚持節監䕶太官朝夕送
祭又詔曰襃崇眀徳前王令典追逺尊親沿情所隆故
使持節都督揚州諸軍事中書監太傅領司徒揚州刺
史竟陵王新除督南徐州體睿履正神鑒淵邈道冠民
宗具瞻允集肇自弱齡孝友光備爰及贊契協升景業
燮曜台陛五教克宣敷奏端朝百揆惟穆寄重先顧任
均負圖諒以齊暉二南同規往哲方憑保祐永翼雍熙
天不慭遺奄焉薨逝哀慕抽割震于厥心今龜謀襲吉
先逺戒期宜崇嘉制式引風烈可追崇假黄鉞侍中都
督中外諸軍事太宰領大將軍揚州牧緑綟綬備九服
錫命之禮使持節中書監王如故給九旒鸞輅黄屋左
纛輼輬車前後部羽葆鼓吹挽歌二部虎賁班劍百人
𦵏禮依晉安平王孚故事初豫章王嶷𦵏金牛山文恵
太子𦵏夹石子良臨送望祖硎山悲感歎曰北瞻吾叔
前望吾兄死而有知請𦵏兹地既薨遂𦵏焉所著内外
文筆數十卷雖無文采多是勸戒建武中故吏范雲上
表為子良立碑事不行子昭胄嗣
昭胄字景𦙍汎渉有父風永眀八年自竟陵王世子為
寧朔將軍㑹稽太守鬱林初為右衛將軍未拜遷侍中
領右軍將軍建武三年復為侍中領驍騎將軍轉散騎
常侍太常以封境邉虜建元元年改封巴陵王先是王
敬則事起南康侯子恪在吳郡髙宗慮有同異召諸王
侯入宫晉安王寳義及江陵公寳覽等住中書省髙武
諸孫住西省勅人各兩左右自隨過此依軍法孩抱者
乳母隨入其夜大醫煮藥都水辦數十具棺材湏三更
當悉殺之子恪奔歸二更達建陽門刺啓時刻已至而
帝眠不起中書舍人沈徽孚與帝所親左右單景雋共
謀少留其事湏臾帝覺景雋啓子恪已至驚問曰未邪
景雋具以事荅眀日悉遣王侯還第建武以来髙武王
侯居常震怖朝不保夕至是尤甚及陳顯達起事王侯
復入宫昭胄懲往時之懼與弟永新侯昭頴逃奔江西
變形為道人崔慧景舉兵昭胄兄弟出投之慧景事敗
昭胄兄弟首出投臺軍主胡松各以王侯還第不自安
謀為身計子良故防閤桑偃為梅蟲兒軍副結前巴西
太守蕭寅謀立昭胄昭胄許事克用寅為尚書左僕射
䕶軍將軍以寅有部曲大事皆委之時胡松領軍在新
亭寅遣人説之云湏昬人出寅等便率兵奉昭胄入臺
閉城號令昬人必還就將軍將軍但閉壘不應則三公
不足得也松又許諾㑹東昬新起芳樂苑月許日不復
出遊偃等議募健兒百餘人從萬春門入突取之昭胄
以為不可偃同黨王山沙慮事久無成以事告御刀徐
僧重寅遣人殺山沙於路吏於麝幐中得其事迹昭胄
兄弟與同黨皆伏誅昭頴官至寧朔將軍彭城太守梁
王定京邑追贈昭胄散騎常侍撫軍將軍昭頴黄門郎
梁受禪降封昭胄子同監利侯
廬陵王子卿字雲長世祖第三子也建元元年封臨汝
縣公千五百户兄弟四人同封世祖即位為持節都督
郢州司州之義陽軍事冠軍將軍郢州刺史永眀元年
徙都督荆湘益寧梁南北秦七州安西將軍荆州刺史
持節如故始興王鑑為益州子卿解督子卿在鎮營造
服飾多違制度上勅之曰吾前後有勅非復一兩過道
諸王不得作乖體格服飾汝何意都不憶吾勅邪忽作
瑇瑁乗具何意已成不湏壊可速送下純銀乗具乃復
可爾何以作鐙亦是銀可即壊之忽用金薄裹箭脚何
意亦速壊去凡諸服章自今不啓吾知復専輙作者後
有所聞當復得痛杖又曰汝比在都讀學不就年轉成
長吾日冀汝美勿得勅如風過耳使吾失氣五年入為
侍中撫軍將軍未拜仍為中䕶軍侍中如故六年遷秘
書監領右衛將軍尋遷中軍將軍侍中並如故十年進
號車騎將軍俄遷使持節都督南豫司三州軍事驃騎
將軍南豫州刺史侍中如故子卿之鎮道中戲部伍為
水軍上聞之大怒殺其典籖遣宜都王鏗代之子卿還
第至崩不與相見鬱林即位復為侍中驃騎將軍隆昌
元年轉衛將軍開府儀同三司置兵佐鄱陽王鏘見害
以子卿代為司徒領兵置佐尋復見殺時年二十七
魚復侯子響字雲音世祖第四子也豫章王嶷無子養
子響後有子表留為嫡世祖即位為輔國將軍南彭城
臨淮二郡太守見諸王不致敬子響勇力絶人闗弓四
斛力數在園池中帖騎馳走竹樹下身無虧傷既出繼
車服異諸王每入朝輙忿怒拳打車壁世祖知之令車
服與皇子同永眀三年遷右衛將軍仍出為使持節都
督豫州郢州之西陽汝南二郡軍事冠軍將軍豫州刺
史眀年進號右將軍進南豫州之歴陽淮南頴川汝陽
四郡入為散騎常侍右衛將軍六年有司奏子響體自
聖眀出繼宗國大司馬臣嶷昔未有𦙍所以因心鞠養
陛下𢎞天倫之愛臣嶷深猶子之恩遂乃繼體扶疏世
祚垂改茅蔣菴蔚冡嗣莫移誠欣惇睦之風實虧立嫡
之教臣等參議子響宜還本乃封巴東郡王遷中䕶軍
常侍如故尋出為江州刺史常侍如故七年遷使持節
都督荆湘雍梁寧南北秦七州軍事鎮軍將軍荆州刺
史子響少好武在西豫時自選帶仗左右六十人皆有
膽幹至鎮數在内齋殺牛置酒與之聚樂令内人私作
錦袍絳襖欲餉蠻交易器仗長史劉寅等連名宻啓上
勅精檢寅等懼欲秘之子響聞臺使至不見勅召寅及
司馬席恭穆諮議參軍江愈殷曇粲中兵參軍周彥典
籖呉修之王賢宗魏景淵於琴臺下詰問之寅等無言
脩之曰既以降勅㫖政應方便答塞景淵曰故應先檢
校子響大怒執寅等於後堂殺之以啓無江愈名欲釋
之而用命者已加戮上聞之怒遣衛尉胡諧之游擊將
軍尹畧中書舍人茹法亮領齋仗數百人檢捕羣小勅
子響若束首自歸可全其性命諧之等至江津築城燕
尾洲遣傳詔石伯兒入城慰勞子響曰我不作賊長史
等見負今政當受殺人罪耳乃殺牛具酒饌餉臺軍而
諧之等疑畏執録其吏子響怒遣所養數十人收集府
州器仗令二千人從靈溪西渡克眀旦與臺軍對陣南
岸子響自與百餘人袍騎將萬鈞弩三四張宿江堤上
眀日凶黨與臺軍戰子響於堤上放弩亡命王衝天等
䝉楯陵城臺軍大敗尹畧死之官軍引退上又遣丹陽
尹蕭順之領兵繼至子響部下恐懼各逃散子響乃白
服降賜死時年二十二臨死啓上曰劉寅等入齋檢仗
具如前啓臣罪既山海分甘斧鉞奉勅遣胡諧之茹法
亮賜重勞其等至竟無宣㫖便建旗入津對城南岸築
城守臣累遣書信喚法亮渡乞白服相見其永不肯羣
小懼怖遂致攻戰此臣之罪也臣此月二十五日束身
投軍希還天闕停宅一月臣自取盡可使齊代無殺子
之譏臣免逆父之謗既不遂心今便命盡臨啓哽塞知
復何陳有司奏絶子響屬籍削爵土收付廷尉法獄治
罪賜為蛸氏諸所連坐别下考論贈劉寅侍中席恭穆
輔國將軍益州刺史江愈殷曇粲黄門郎周彦驍騎將
軍寅字景蕤髙平人也有文義而學不閑世務席恭穆
安定焉氏人闗隴豪族上憐子響死後遊華林園見猿
對跳子鳴嘯上留目久之因嗚咽流涕豫章王嶷上表
曰臣聞將而必戮炳自春秋罄于甸人著於經禮猶懐
不忍之言尚有如倫之痛豈不事因法往情以恩留故
庶人蛸子響識懐靡樹見淪不逞肆憤一朝致陷凶徳
遂使迹隣非孝事近無君身膏草野未云塞釁但韔矢
倒戈歸罪司戮即理原心亦既迷而知返釁骨不收辜
魂莫赦撫事惟往載傷心目昔閔榮伏􁂠愴動墳園思
荆就辟側懐丘墓皆兩臣釁結於眀時二主議加於盛
世積代用之為美歴史不以云非伏願一下天矜爰詔
蛸氏使得安兆末郊旋窆餘麓㣲列葦韔之容薄申封
樹之禮豈伊窮骸被徳實且天下歸仁臣屬忝皇枝偏
留友睦以臣繼别未安子響言承出命提擕鞠養俯見
成人雖輟𦙍蕃條歸體琁蕚循執之念不移傅訓之憐
何已敢冐宸嚴布此悲乞上不許先是貶為魚復侯
安陸王子敬字雲端世祖第五子也初封應城縣公永
眀二年出為持節監南兗兗徐青冀五州北中郎將南
兗州刺史四年進號右將軍眀年徙都督荆湘梁雍南
北秦六州軍事平西將軍荆州刺史持節如故尋進號
安西將軍七年徴侍中䕶軍將軍十年轉散騎常侍撫
軍將軍丹陽尹十一年進車騎將軍尋給鼓吹一部隆
昌元年遷使持節都督南兗兗徐青冀五州征北大將
軍南兗州刺史延興元年加侍中髙宗除諸蕃王遣中
䕶軍王𤣥邈征九江王廣之襲殺子敬時年二十三
晉安王子懋字雲昌世祖第七子也初封江陵公永眀
三年為持節都督南豫豫司三州南中郎將南豫州刺
史魚復侯子響為豫州子懋解督四年進號征虜將軍
南豫新置力役寡少加子懋領宣城太守眀年為監南
兗兗徐青冀五州軍事後將軍南兗州刺史持節如故
六年徙監湘州平南將軍湘州刺史眀年加持節都督
八年進號鎮南將軍撰春秋例苑三十卷奏之世祖嘉
之勅付秘閣九年親府州事十年入為侍中領右衛將
軍十一年遷散騎常侍中書監未拜仍為使持節都督
雍梁南北秦四州郢州之竟陵司州之隨郡軍事征北
將軍雍州刺史給鼓吹一部豫章王喪服未畢上以邉
州湏威望許得奏之鬱林即位即本號為大將軍子懋
見㓜主新立宻懐自全之計令作部造器仗陳顯達時
為征虜屯襄陽欲脅取以為將帥顯達宻啓髙宗徴顯
達還隆昌元年遷子懋為都督江州刺史留西楚部曲
助鎮襄陽單將白直侠轂自隨顯達入别子懋謂曰朝
廷令身單身而反身是天王豈可過爾輕率今猶欲將
二三千人自隨公意何如顯達曰殿下若不留部曲便
是大違勅㫖其事不輕且此閒人亦難可收用子懋黙
然顯達因辭出便發去子懋計未立還鎮尋陽延興元
年加侍中聞鄱陽隨郡二王見殺欲起兵赴難母阮在
都遣書欲宻迎上阮報其兄于瑶之為計瑶之馳告髙
宗於是纂嚴遣平西將軍王廣之南北討使軍主裴叔
業與瑶之先襲尋陽聲云為郢州行司馬子懋知之遣
三百人守盆城叔業泝流直上至夜囘下襲盆城城局
參軍樂賁開門納之子懋率府州兵力先已具船於稽
亭渚聞叔業得盆城乃據州自衛子懋部曲多雍土人
皆踊躍願奮叔業畏之遣于瑶之説子懋曰今還都必
無過憂政當作散官不失富貴也懋既不出兵攻叔業
衆情稍沮中兵參軍于琳之瑶之兄也説子懋重賂叔
業子懋使琳之往琳之因説叔業請取子懋叔業遣軍
主徐𤣥慶將四百人隨琳之入州城僚佐皆奔散琳之
從二百人拔刃入齋子懋罵曰小人何忍行此事琳之
以袖鄣面使人害之時年二十三初子懋鎮雍世祖勅
以邉畧曰吾比連得諸處啓所説不異虜必無敢送死
理然為其備不可蹔懈今秋犬羊軰越逸者其亡滅之
徴吾今亦行宻纂集湏有分眀指的便當有大處分今
普勅鎮守並部偶民丁有事即使應接連已勅更遣想
行有至者汝共諸人量覔可使人數往南陽舞隂諸要
處參覘糧食最為根本更不憂人仗常行視驛亭馬不
可有廢闕并約語諸州當其堺皆爾不如法即問事又
曰吾勅荆郢二鎮各作五千人陣本擬應接彼耳賊若
送死者更即呼取之已勅子真魚繼宗設公愍至鎮可
以公愍為城主三千人配之便足汝可好以階級在意
勿得人求或超五三階級及文章詩筆乃是佳事然世
務彌為根本可常憶之汝所啓仗此悉是吾左右御仗
也云何得用之品格不可乖吾自當優量覓送先是啓
求所好書上又曰知汝常以書讀在心足為深欣也賜
子懋杜預手所定左傳及古今善言
隨郡王子隆字雲興世祖第八子也有文才初封枝江
公永眀三年為輔國將軍南琅邪彭城二郡太守眀年
遷江州刺史未拜唐㝢之賊平遷為持節督㑹稽東陽
新安臨海永嘉五郡東中郎將㑹稽太守遷長兼中書
令子隆娶尚書令王儉女為妃上以子隆能屬文謂儉
曰我家東阿也儉曰東阿重出實為皇家蕃屏未及拜
仍遷中䕶軍轉侍中左衛將軍八年代魚復侯子響為
使持節都督荆雍梁寧南北秦六州鎮西將軍荆州刺
史給鼓吹一部其年始興王鑑罷益州進號督益州九
年親府州事十一年晉安王子懋為雍州子隆復解督
鬱林立進號征西將軍隆昌元年為侍中撫軍將軍領
兵置佐延興元年轉中軍大將軍侍中如故子隆年二
十一而體過充壯常服蘆茹丸以自銷損髙宗輔政謀
害諸王世祖諸子中子隆最以才貌見憚故與鄱陽王
鏘同夜先見殺文集行於世
建安王子真字雲仙世祖第九子也永眀四年為輔國
將軍南琅邪彭城二郡太守遷持節督南豫司二州軍
事冠軍將軍南豫州刺史領宣城太守進號南中郎將
六年以府州稍實表解領郡七年進號右將軍遷丹陽
尹將軍如故轉左衛將軍七年遷中䕶軍仍出為持節
都督郢司二州軍事平西將軍郢州刺史鬱林立進號
安西將軍隆昌元年為散騎常侍䕶軍將軍延興元年
轉鎮軍將軍領兵置佐常侍如故其年見殺年十九
西陽王子眀字雲光世祖第十子也永眀元年封武昌
王三年失國璽改封西陽六年為持節都督南兗兗徐
青冀五州軍事冠軍將軍南兗州刺史八年進號征虜
將軍十年進左將軍仍為督㑹稽東陽臨海永嘉新安
五郡軍事㑹稽太守將軍如故子眀風姿眀淨士女觀
者咸嗟嘆之鬱林初進號平東將軍隆昌元年為右將
軍中書令延興元年遷侍中領驍騎將軍右軍如故建
武元年轉撫軍將軍領兵置佐二年誅蕭諶誣子眀及
弟子罕子貞與諶同謀見害年十七
南海王子罕字雲華世祖第十一子也永眀六年為北
中郎將南瑯邪彭城二郡太守上初以白下地帶江山
徙瑯邪郡自金城治之子罕始鎮此城十年為持節都
督南兗兗徐青冀五州軍事征虜將軍南兗州刺史鬱
林即位進號後將軍隆昌元年遷散騎常侍右衛將軍
建武元年轉䕶軍將軍二年見殺年十七
巴陵王子倫字雲宗世祖第十三子也永眀七年為持
節都督南豫司二州軍事南中郎將南豫州刺史十年
遷北中郎將南瑯邪彭城刺史二郡太守鬱林即位以
南彭城禄力優厚奪子倫與中書舍人綦母珍之更以
南蘭陵代之隆昌元年遷散騎常侍左將軍延興元年
遣中書舍人茹法亮殺子倫子倫正衣冠出受詔曰鳥
之將死其鳴也哀人之將死其言也善先朝昔滅劉氏
今日之事理數固然君是身家舊人今銜此使當由事
不獲已法亮不敢答而退年十六
邵陵王子貞字雲松世祖第十四子也永眀十年為東
中郎將呉郡太守鬱林即位進號征虜將軍還為後將
軍建武二年見誅年十五
臨賀王子岳字雲嶠世祖第十六子也永眀七年封髙
宗誅世祖諸子唯子岳及弟六人在後世呼為七王朔
望入朝上還後宫輒嘆息曰我及司徒諸兒子皆不長
髙武子孫日長大永泰元年上疾甚絶而復蘇於是誅
子岳等延興建武中凡三誅諸王每一行事髙宗輙先
燒香火嗚咽涕泣衆以此輙知其夜當相殺戮也子岳
死時年十四
西陽王子文字雲儒世祖第十七子也永眀七年封蜀
郡王建武中改封西陽王永泰元年見殺年十四
衡陽王子峻字雲嵩世祖第十八子也永眀七年封廣
漢郡王建武中改封永泰元年見殺年十四
南康王子琳字雲璋世祖第十九子也母荀氏有盛寵
子琳鍾愛永眀七年封宣城王眀年上改南康公褚蓁
以封子琳永泰元年見殺年十四
湘東王子建字雲立世祖第二十一子也母謝氏無寵
世祖度為尼髙宗即位使還母子建永泰元年見殺年
十三
南郡王子夏字雲廣世祖第二十三子也上春秋髙子
夏最㓜寵愛過諸子初世祖夢金翅鳥下殿庭搏食小
龍無數乃飛上天永泰元年子夏誅年七嵗
史臣曰民之勞逸隨所遭遇習以成性有識斯同帝王
子弟生長尊貴薪禽之道未知富厚之圖已極齠年稚
齒養器深宫習趨拜之儀受文句之學坐躡搢紳傍絶
交友情偽之事不經耳目憂懼之道未渉胷衿雖卓爾
天悟自得懐抱孤寡為識所陋猶多朝出閫閨暮司方
岳帝子臨州親民尚小年序次第宜屏皇家防驕剪逸
積代恒典平允之情操捶貽慮故輔以上佐簡自帝心
勞舊左右用為主帥州國府第先令後行飲食遊居動
應聞啓端拱守禄遵承法度張弛之要莫敢厝言行事
執其權典籖掣其肘茍利之義未申専違之咎已及處
地雖重行已莫由威不在身恩未接下倉卒一朝艱難
總集望其釋位扶危不可得矣路温舒云秦有十失其
一尚存斯宋氏之餘風在齊而彌弊也
贊曰武十七王文宣令望愛才悦古仁信温良宗英是
寄遺恵未忘廬陵犯色安陸括囊晉安早悟隨郡雕章
建賀湘海二陵二陽㓜蕃盛寵南郡南康
　
　
　
　南齊書卷四十
　南齊書卷四十考證
魚復侯子響傳丹陽尹蕭順之領兵繼至子響部下恐
　懼各逃散子響乃白服降賜死○(臣祖庚/)按南史子
　響見順之欲自申眀順之不許於射堂縊殺之與此
　互異通鑑考異曰盖蕭子顯為順之諱耳注云順之
　梁武帝之父蕭子顯仕梁朝而作齊書故言其為順
　之諱也又按帝紀作巴東王通鑑同盖魚復巴東屬
　邑是時貶為魚復侯也
豫章王嶷上表○(臣祖庚/)按表文與南史所載繁簡互
　别
㣲列葦韔之容○韔汲古閣本作輤旁注雍本作韔
先是貶為魚復侯○南監本無先是二字
晉安王子懋傳阮報其兄于瑶之為計○兄南監本作
　同産弟南史亦作同産弟
不如法即問事○問事南監本作周章
或超五三階級及文章詩筆○南監本無及字汲古閣
　本無級字
　
　
　
　
　
　
　
　
　
　
　
　
　
　
　南齊書卷四十考證
欽定四庫全書
　南齊書卷四十一
　　梁　　　蕭　　　子　　　顯　　　撰
　列傳第二十二
　　張融　周顒
張融字思光呉郡呉人也祖褘晉琅邪王國郎中令父
暢宋㑹稽太守融年弱冠道士同郡陸脩靜以白鷺羽
麈尾扇遺融曰此既異物以奉異人宋孝武聞融有早
譽解褐為新安王北中郎參軍孝武起新安寺僚佐多
儭錢帛融獨儭百錢帝曰融殊貧當序以佳禄出為封
溪令從叔永出後渚送之曰似聞朝㫖汝尋當還融曰
不患不還政恐還而復去廣越嶂嶮獠賊執融將殺食
之融神色不動方作洛生詠賊異之而不害也浮海至
交州於海中作海賦曰盖言之用也情矣形乎使天形
寅内敷情敷外寅者言之業也吾逺職荒官將海得地
行闗入浪宿渚經波傅懐樹觀長滿朝夕東西無里南
北如天反覆懸烏表裏菟色壯哉水之竒也竒哉水之
壯也故古人以之頌其所見吾問翰而賦之焉當其濟
興絶感豈覺人在我外木生之作君自君矣分渾始地
判氣初天作成萬物為山為川總川振㑹導海飛門爾
其海之狀也之相也則窮區没渚萬里藏岸控㑹河濟
朝總江漢囘混浩潰巔倒發濤浮天振逺灌日飛髙摐
(麤/江)撞則八紘摧隤鼓怒則九紐折裂􁍲(於/活)長風以舉波
漷(音/郭)天地而為勢􁀙(音/盩)澤(于/及)涾(音/沓)洽(音/合)来往相􁁉(麤/合)汨
(子/突)湥(音/突)􁀙(於/渤)渤􁁉(紆/狀)石成窟西衝虞淵之曲東振湯谷
之阿若木於是乎倒覆折扶桑而為渣(在/牙)濩􁣇(音/藥)􁦢(音/門)
渾涫(於/官)􁦣(於/和)碨(於/磊)雍渤(非/勃)淬(音/卒)淪(音/崙)澊(音/尊)灡淺壟嵸(子/拱)
湍轉則日月似驚浪動而星河如覆既烈太山與崑崙
相壓而共潰又盛雷車震漢破天以折轂淃(於/員)漣涴(於/卵)
瀨(於/嬾)輾轉縱横揚珠起玉流鏡飛眀是其囘堆曲浦幽
闗弱渚之形勢也沙嶼相接洲島相連東西南北如滿
于天梁禽楚獸胡木漢草之所生焉長風動路深雲暗
道之所經焉苕苕蔕蔕窅窅翳翳晨烏宿(音/秀)於東隅落
河浪其西界茫沆(于/剛)汴河汨(于/突)磈(于/磊)漫(無/官)桓旁踞委岳
横竦危巒重嶂岌岌攢嶺聚立嵂(吕/兀)􁦤(音/窟)􁦥(吕/今)嶔(欽/)架
石相隂􁁉􁁉(徒/罪)陁陁横出旁入嵬嵬(支/罪)磊磊若相追而
下及峯勢縱横岫形參錯或如前而未進乍非遷而已
却天抗暉於東曲日倒麗於西阿嶺集雪以懐鏡巖昭
春而自華江洚(許/江)􁦦􁦦(許/百)漈(子/曷)巖拍(芬/百)嶺觸山䃶石汙
􁦧(于/各)􁘗(音/寒)況(于/朗)碨(於/磊)泱(於/朗)􁦨􁦩(音/阿)流柴磹(五感/反)􁜄(五/屈)頓
浪低波􁦪(苦/降)䂭(苦/交)硄(苦/江)折嶺挫峯窂浪硠(音/郎)掊朋山相
􁀙(苦/合)萬里藹藹極路天外電戰雷奔倒地相礚獸門象
逸魚路鯨奔水遽龍魄陸振虎魂却瞻無後向望無前
長尋髙眺唯水與天若乃山横蹴浪風倒摧波磊若驚
山竭嶺以竦石鬱若飛煙奔雲以振霞連瑶光而交綵
接玉繩以通華爾乎夜滿深霧晝宻長雲髙河滅景萬
里無文山門幽暖岫户葐蒀九天相掩王地交氛汪汪
横横(音/皇)沆沆(于/剛)浩浩(音/害)淬(麤/貴)潰大人之表泱(於/朗)蕩君子
之外風沬相排日閉雲開浪散波合岳起山隤若乃漉
沙構白熬波出素積雪中春飛霜暑路爾其竒名出錄
詭物無書髙岸乳鳥横門産魚則何㦬(音/羅)鱅(音/容)鮨(音/詣)􁜰
(音/非)魜(音/人)􁦫(音/果)䱻(音/滑)哄日吐霞吞河潄月氣開地震聲動
天發噴灑噦(於/月)噫(於/戒)流雨而揚雲喬髗壯脊架岳而飛
墳􁀙(音/挺)動崩五山之勢瞷(矣/簡)睔(矣/􁀙)煥七曜之文蟕蠵瑁
蛑綺貝繡螺𤣥珠互綵緑紫相華遊風秋瀬泳景登春
伏鱗漬綵昇魵洗文若乃春代秋緒嵗去冬歸柔風麗
景晴雲積暉起龍塗於靈歩翔螭道之神飛浮㣲雲之
如瞢落輕雨之依依觸巧塗而䃭(去/紺)逺抵欒木以激揚
浪相礴(傍/各)而起千狀波獨湧乎驚萬容蘋藻留映荷芰
提隂扶容曼綵秀逺華深眀藕移玉清蓮代金眄芬芳
於遥渚汎灼爍於長潯浮艫雜軸遊舶交艘帷軒帳席
方逺連髙入驚波而箭絶振排天之䧺飆越湯谷以逐
景渡虞淵以追月徧萬里而無時浃天地於揮忽雕隼
飛而未半鯤龍趠(貪/教)而不逮舟人未及復其喘已周流
宇宙之外矣隂鳥陽禽春毛秋羽逺翅風遊髙翮雲舉
翔歸棲去連隂日路瀾漲波渚陶𤣥浴素長紘四斷平
表九絶雉翥成霞鴻飛起雪合聲鳴侣並翰翻羣飛闗
溢繡流浦照文爾夫人㣲亮氣小白如淋凉空澄逺層
漢無隂照天容於鮷渚鏡河色於魦潯括盖餘以進廣
浸夏洲以洞深形每驚而義維静跡有事而道無心於
是乎山海蔵隂雲塵入岫天英徧華日色盈秀則若士
神中琴髙道外䄂輕羽以衣風逸𤣥裾於雲帶筵秋月
於源潮帳春霞於秀瀬曬蓬莱之靈岫望方壺之妙闕
樹遏日以飛柯嶺囘峯以蹴月空居無俗素舘何塵谷
門風道林路雲真若乃幽崖􁀙(於/夹)□(倉/夹)隈隩之窮駿波
虎浪之氣激勢之所不攻有卉有木為灌為叢路糅網
雜結葉相籠通雲交拂連韻共風蕩洲礉(去/角)岸而千里
若崩衝崕沃島其萬國如戰振駿氣以擺雷飛䧺光以
倒電若夫増雲不氣流風斂聲瀾文復動波色還驚眀
月何逺沙裏分星至其積珍全逺架寳諭深瓊池玉壑
珠岫㻁岑合日開夜舒月解隂珊瑚開繢瑠璃竦華丹
文錦色雜照􁉚霞洪洪潰潰浴干日月淹漢星墟滲河
天界風何本而自生雲無從而空滅籠麗色以拂烟鏡
懸暉以照雪爾乃方員去我混然落情氣暄而濁化靜
自清心無終故不滯志不敗而無成既覆舟而載舟固
以死而以生𢎞芻狗於人獸導至本以充形雖萬物之
日用諒何緯其何經道湛天初機茂形外亡有所以而
有非膠有於生末亡無所以而無信無心以入太不動
動是使山岳相崩不聲聲故能天地交泰行蔵虚於用
舍應感亮於圓㑹仁者見之謂之仁達者見之謂之達
咶者㡬於上善吾信哉其為大矣融文辭詭激獨與衆
異後還亰師以示鎮國將軍顧凱之凱之曰卿此賦實
超𤣥虚但恨不道鹽耳融即求筆注之曰漉沙構白熬
波出素積雪中春飛霜暑路此四句後所足也凱之與
融兄有恩好凱之卒融身負墳土在南與交阯太守卞
展有舊展於嶺南為人所殺融挺身奔赴舉秀才對䇿
中第為尚書殿中郎不就為儀曹郎泰始五年眀帝取
荆郢湘雍四州射手叛者斬亡身及家長者家口没奚
官元徽初郢州射手有叛者融議家人家長罪所不及
亡身刑五年尋請假奔叔父喪道中罸幹錢敬道鞭杖
五十寄繫延陵獄大眀五年制二品清官行僮幹杖不
得出十為左丞孫緬所奏免官尋復位攝祠倉部二曹
領事劉勔戰死祠曹議上應哭勔不融議宜哭於是始
舉哀倉曹又以正月俗人所忌太倉為可開不融議不
宜拘束小忌尋兼掌正厨融見宰殺囘車徑去自表解
職為安成王撫軍倉曹參軍轉南陽王友融父暢先為
丞相長史義宣事難暢為王𤣥謨所錄將殺之𤣥謨子
瞻為南陽王前軍長史融啓求去官不許融家貧願禄
初與從叔征北將軍永書曰融昔稱㓜學早訓家風雖
則不敏率以成性布衣葦席弱年所安簞食瓢飲不覺
不樂但世業清貧民生多待榛栗棗脩女贄既長束帛
禽鳥男禮已大勉身就官十年七仕不欲代耕何至此
事昔求三呉一丞雖屬舛錯今聞南康缺守願得為之
融不知階級階級亦可不知融政以求丞不得所以求
郡求郡不得亦可復求丞又與吏部尚書王僧䖍書曰
融天地之逸民也進不辨貴退不知賤兀然造化忽如
草木實以家貧累積孤寡傷心八姪俱孤二弟頗弱撫
之而感古人以悲豈能山海陋祿申融情累阮籍愛東
平土風融亦欣晉平閑外時議以融非治民才竟不果
辟太祖太傅掾歴驃騎豫章王司空諮議參軍遷中書
郎非所好乞為中散大夫不許融風止詭越坐常危膝
行則曵歩翹身仰首意制甚多隨例同行常稽遲不進
太祖素竒愛融為太尉時時與融欵接見融常笑曰此
人不可無一不可有二即位後手詔賜融衣曰見卿衣
服麤故誠乃素懐有本交爾藍縷亦虧朝望今送一通
故衣意謂雖故乃勝新也是吾所著已令裁減稱卿之
體并履一量融與吏部尚書何戢善往詣戢誤通尚書
劉澄融下車入門乃曰非是至户外望澄又曰非是既
造席視澄曰都自非是乃去其為異如此又為長沙王
鎮軍竟陵王征北諮議並領記室司徒從事中郎永眀
二年總眀觀講勅朝臣集聽融扶入就榻私索酒飲之
難問既畢乃長歎曰嗚呼仲尼獨何人哉為御史中丞
到偽所奏免官尋復融形貎短醜精神清澈王敬則見
融革帶垂寛殆將至骼謂之曰革帶太急融曰既非歩
吏急帶何為融假東出世祖問融住在何處融答曰臣
陸處無屋舟居非水後日上以問融從兄緒緒曰融近
東出未有居止權牽小船於岸上住上大笑虜中聞融
名上使融接北使李道固就席道固顧之而言曰張融
是宋彭城長史張暢子不融嚬蹙久之曰先君不幸名
達六夷豫章王大㑹賓僚融食炙始行畢行炙人便去
融欲求鹽蒜口終不言方揺食指半日乃息出入朝廷
皆拭目驚觀之八年朝臣賀衆瑞公事融扶入拜起復
為有司所奏見原遷司徒右長史竟陵張欣時為諸暨
令坐罪當死欣時父興世宋世討南譙王義宣官軍欲
殺融父暢興世以袍覆暢而坐之以此得免興世卒融
著髙履負土成墳至是融啓竟陵王子良乞代欣時死
子良答曰此乃是長史美事恐朝有常典不得如長史
所懐遷黄門郎太子中庶子司徒左長史融有孝義忌
月三旬不聽樂事嫂甚謹宋丞相義宣起事父暢以不
同將見殺司馬竺超民諫免之暢臨終謂諸子曰昔丞
相事難吾緣竺司馬得活爾等必報其子弟後超民孫
微冬月遭母喪居貧融往弔之悉脫衣以為賻披牛被
而反常以兄事㣲豫章王嶷竟陵王子良薨自以身經
佐吏哭輙盡慟建武四年病卒年五十四遺令建白旌
無旒不設祭令人捉麈尾登屋復魂曰吾生平所善自
當凌雲一笑三千買棺無製新衾左手執孝經老子右
手執小品法華經妾二人哀事畢各遣還家又曰以吾
平生之風調何至使婦人行哭失聲不湏暫停閨閣融
𤣥義無師法而神解過人白黑談論鮮能抗拒永眀中
遇疾為問律自序曰吾文章之體多為世人所驚汝可
師耳以心不可使耳為心師也夫文豈有常體但以有
體為常政當使常有其體丈夫當刪詩書制禮樂何至
因循寄人籬下且中代之文道體闕變尺寸相資彌縫
舊物吾之文章體亦何異何嘗顛温凉而錯寒暑綜哀
樂而横歌哭哉政以屬辭多出比事不羈不阡不陌非
途非路耳然其傳音振逸鳴節竦韻或當未極亦已極
其所矣汝若復别得體者吾不拘也吾義亦如文造次
乗我顛沛非物吾無師無友不文不句頗有孤神獨逸
耳義之為用將使性入清波塵洗猶沐無得釣聲同利
舉價如髙俾是道塲險成軍路吾昔嗜僧言多肆法辯
此盡遊乎言笑而汝等無幸又云人生之口正可論道
説義惟飲與食此外如樹網焉吾每以不爾為恨爾曹
當振綱也臨卒又戒其子曰手澤存焉父書不讀况文
音情婉在其韻吾意不然别遺爾音吾文體英絶變而
屢竒既不能逺至漢魏故無取嗟晉宋豈吾天挺盖不
隤家聲汝若不㸔父祖之意欲汝見也可號哭而看之
融自名集為玉海司徒禇淵問玉海名融答玉以比徳
海崇上善文集數十卷行於世張氏知名前有敷演鏡
暢後有充融卷稷
周顒字彦倫汝南安成人晉左光祿大夫顗七世孫也
祖虎頭員外常侍父恂歸鄉相顒少為族祖朗所知解
褐海陵國侍郎益州刺史蕭恵開賞異顒擕入蜀為厲
鋒將軍帶肥郷成都二縣令轉恵開輔國府參軍將軍
令如故仍為府主簿常謂恵開性太險峻每致諫恵開
不悦答顒曰天險地險王公設險但問用險何如耳隨
恵開還都宋眀帝頗好言理以顒有辭義引入殿内親
近宿直帝所為慘毒之事顒不敢顯諫輙誦經中因緣
罪福事帝亦為之小止轉安成王撫軍行參軍元徽初
出為剡令有恩恵百姓思之還歴邵陵王南中郎三府
參軍太祖輔政引接顒顒善尺牘沈攸之送絶交書太
祖口授令顒裁答轉齊臺殿中郎建元初為長沙王參
軍後軍參軍山隂令縣舊訂滂民以供雜使顒言之於
太守聞喜公子良曰竊見滂民之困困實極矣役命有
常祗應轉竭蹙廹驅催莫安其所險者或竄避山湖困
者自經溝瀆爾亦有摧臂斮手茍自殘落販傭貼子權
赴急難每至滂使發動遵赴常促輒有柤杖被録稽顙
階垂泣涕告哀不知所振下官未嘗不臨食罷筯當書
偃筆為之久之愴不能已交事不濟不得不就加捶罸
見此辛酸時不可過山隂邦治事倍餘城然畧聞諸縣
亦處處皆躓唯上虞以百户一滂大為優足過此列城
不無凋罄宜應有以普救倒懸設流開便則轉患為功
得之何逺還為文恵太子中軍録事參軍隨府轉征北
文恵在東宫顒還正貟郎始興王前軍諮議直侍殿省
復見賞遇顒音辭辯麗出言不窮宫商朱紫發口成句
汎渉百家長於佛理著三宗論立空假名立不空假名
設不空假名難空假名設空假名難不空假名假名空
難二宗又立假名空西涼州智林道人遺顒書曰此義
㫖趣似非始開妙聲中絶六七十載貧道年二十時便
得此義竊每歡喜無與共之年少見長安耆老多云闗
中髙勝乃舊有此義當法集盛時能深得斯趣者本無
多人過江東畧是無一貧道捉麈尾来四十餘年東西
講説謬重一時餘義頗見宗録唯有此塗白黑無一人
得者為之發病非意此音猥来入耳始是真實行道第
一功徳其論見重如此顒於鍾山西立隐舍休沐則歸
之轉太子僕兼著作撰起居注遷中書郎兼著作如故
常遊侍東宫少從外氏車騎將軍臧質家得衛恒散隸
書法學之甚工文恵太子使顒書𤣥圃茅齋壁國子祭
酒何𦙍以倒薤書求就顒換之顒笑而答曰天下有道
丘不與易也每賓友㑹同顒虚席晤語辭韻如流聽者
忘倦兼善老易與張融相遇輙以𤣥言相滯彌日不解
清貧寡欲終日長蔬食雖有妻子獨處山舍衛將軍王
儉謂顒曰卿山中何所食顒曰赤米白鹽緣葵紫蓼文
恵太子問顒菜食何味最勝顒曰春初早韭秋末晚菘
時何𦙍亦精信佛法無妻妾太子又問顒卿精進何如
何𦙍顒曰三塗八難共所未免然各有其累太子曰所
累伊何對曰周妻何肉其言辭應變皆如此也轉國子
博士兼著作如故太學諸生慕其風争事華辯後何𦙍
亦斷食肉猶欲食白魚䱇脯糖蠏以為非見生物疑
食蚶蠣使學生議之學生鍾岏曰䱇之就脯驟於屈伸
蟹之將糖躁擾彌甚仁人用意深懐如怛至於車螯蚶
蠣眉目内闕慙渾沌之竒礦殻外緘非金人之慎不悴
不榮曽草木之不若無馨無臭與瓦礫其何算故宜長
充庖厨永為口實竟陵王子良見岏議大怒𦙍兄㸃亦
遁節清信顒與書勸令菜食曰丈人之所以未極遐蹈
或在不近全菜邪脱灑離析之討鼎爼網罟之興載䇿
其来實逺誰敢干議觀聖人之設膳脩仍復為之品節
盖以茹毛飲血與生民共始縱而勿裁將無厓畔善為
士者豈不以恕己為懐是以各静封疆罔相陵軼況乃
變之大者莫過死生生之所重無踰性命性命之於彼
極切滋味之在我可賒而終身朝晡資之以味彼就寃
殘莫能自列我業久長吁哉可畏且區區㣲卵脆薄易
矜歂彼弱麑顧歩宜愍觀其飲啄飛行人應憐悼况可
心心撲禠加復恣忍吞嚼至乃野牧盛羣閉豢重圏量
肉揣毛以挨枝剥如土委地僉謂常理百為愴息事豈
一塗若云三世理誣則幸矣良快如使此道果然而形
未息則一往一来一生一死輪廻是常事雜報如家人
天如客遇客日尠在家日多吾儕信業未足長免則傷
心之慘行亦息念丈人於血氣之類雖無身踐至於晨
鳬夜鯉不能不取備屠門財貝之經盗手猶為㢘士所
棄生性之一啓鸞刀寧復慈心所忍騶虞雖飢非自死
之草不食聞其風者豈不使人多愧衆生之禀此形質
以畜肌膋皆由其積壅癡迷沈流莫反報受穢濁歴苦
酸長此甘與肥皆無眀之報聚也何至復引此滋腴自
汙腸胃丈人得此有素聊復寸言發起耳顒卒官時㑹
王儉講孝經未畢舉曇濟自代學者榮之官為給事中
史臣曰𢎞毅存容至仁表貎汲黯剛戇崔琰聲姿然後
能不憚䧺桀亟成譏犯張融標心託㫖全等塵外吐納
風雲不論人物而事君㑹友敦義納忠誕不越檢常在
名教若夫竒偉之稱則虞飜陸績不得獨擅於前也
贊曰思光矯矯萬里千仭升同應諧黜同解擯務在連
衡不謀銷印彦倫辭辯苦節清韻白馬横擒雲梯獨振
張融海賦文多脱誤諸本同
　
　
　
　
　
　
　
　
　
　南齊書卷四十一
　南齊書卷四十一考證
張融傳九天相掩王地交氛○諸本同按王疑作五
周顒傳量肉揣毛以挨枝剝○挨南監本作俟枝疑作
　披
　
　
　
　
　
　
　
　
　
　
　
　南齊書卷四十一考證
欽定四庫全書
　南齊書卷四十二
　　梁　　　蕭　　　子　　　顯　　　撰
　列傳第二十三
　　王　晏　蕭　諶　蕭坦之　江　祏
王晏字士彦琅邪臨沂人也祖𢎞之通直常侍父普曜
祕書監宋大眀末晏起家臨賀王國常侍員外郎巴陵
王征北板參軍安成王撫軍板刑獄隨府轉車騎晉熙
王燮為郢州晏為安西主簿世祖為長史與晏相遇府
轉鎮西板晏記室諮議沈攸之事難鎮西職僚皆隨世
祖鎮盆城上時權勢雖重而衆情猶有疑惑晏便専心
奉事軍旅書翰皆委焉性甚便僻漸見親侍乃留為上
征虜撫軍府板諮議領記室從還都遷領軍司馬中軍
從事中郎常在上府參議機宻建元初轉太子中庶子
世祖在東宫専斷朝事多不聞啓晏慮及罪稱疾自疎
尋領射聲校尉不拜世祖即位轉長兼侍中意任如舊
永眀元年領歩兵校尉遷侍中祭酒校尉如故遭母喪
起為輔國將軍司徒左長史晏父普曜藉晏勢宦多歴
通官晏尋遷左衛將軍加給事中未拜而普曜卒居喪
有稱起冠軍將軍司徒左長史濟陽太守未拜遷衛尉
將軍如故四年轉太子詹事加散騎常侍六年轉丹陽
尹常侍如故晏位任親重朝夕進見言論朝事自豫章
王嶷尚書令王儉皆降意以接之而晏每以疎漏被上
呵責連稱疾久之上以晏湏禄養七年轉為江州刺史
晏固辭不願出外見許留為吏部尚書領太子右衛率
終以舊恩見寵時王儉雖貴而疎晏既領選權行臺閣
與儉頗不平儉卒禮官議諡上欲依王導諡為文獻晏
啓上曰導乃得此諡但宋以来不加素族出謂親人曰
平頭憲事已行矣八年改領右衛將軍陳疾自解上欲
以髙宗代晏領選手敕問之晏啓曰鸞清幹有餘然不
諳百氏恐不可居此職上乃止眀年遷侍中領太子詹
事本州中正又以疾辭十年改授散騎常侍金紫光禄
大夫給親信二十人中正如故十一年遷右僕射領太
孫右衛率世祖崩遺㫖以尚書事付晏及徐孝嗣令久
於其職鬱林即位轉左僕射中正如故隆昌元年加侍
中髙宗謀廢立晏便響應推奉延興元年轉尚書令加
後將軍侍中中正如故封曲江縣侯邑千户給鼓吹一
部甲仗五十人入殿髙宗與晏宴於東府語及時事晏
抵掌曰公常言晏怯今定何如建武元年進號驃騎大
將軍給班劔二十人侍中令中正如故又加兵百人領
太子少傅進爵為公増邑為二千户以虜動給兵千人
晏為人篤於親舊為世祖所稱至是自謂佐命惟新言
論常非薄世祖故事衆始怪之髙宗雖以事際湏晏而
心相疑斥料簡世祖中詔得與晏手敕三百餘紙皆是
國家事以此愈猜薄之初即位始安王遥光便勸誅晏
帝曰晏於我有勲且未有罪遥光曰晏尚不能為武帝
安能為陛下帝黙然變色時帝常遣心腹左右陳世範
等出塗巷採聽異言由是以晏為事晏輕淺無防慮望
開府數呼相工自視云當大貴與賓客語好屏人請間
上聞之疑晏欲反遂有誅晏之意傖人鮮于文粲與晏
子徳元往來宻探朝㫖告晏有異志世範等又啓上云
晏謀因四年南郊與世祖故舊主帥於道中竊發㑹虎
犯郊壇帝愈懼未郊一日敕停行元㑹畢乃召晏於華
林省誅之下詔曰晏閭閻凡伍少無特操階緣人乏班
齒官途世祖在蕃搜揚擢用棄畧疵瑕遂升要重而輕
跳險鋭在貴彌著猜忌反覆觸情多端故以兩宫所弗
容十手所共指既内愧於心外懼憲牘掩迹陳痾多歴
年載頻授蕃任輙辭請不行事似謙虚情實詭伏隆昌
以来運集艱難匡贊之功頗有心力廼爵冠通侯位登
元輔綢繆恩寄朝莫均焉谿壑可盈無厭將及視天畫
地遂懐異圖廣求卜相取信巫覡論薦黨附遍滿臺府
令大息徳元淵藪亡命同惡相濟劔客成羣弟詡㓙愚
逺相脣齒信驛往来宻通要契去嵗之初奉朝鮮于文
粲備告姦謀朕以信必由中義無與貳推誠委任覬能
悛改而長惡易流構扇彌大與北中郎司馬蕭毅臺隊
主劉眀達等剋期竊發以河東王鉉識用㣲弱可為其
主得志之日當守以虚器眀達諸辭列炳然具存昔漢
后以反脣致討魏臣以虯鬚為戮况無君之心既彰陵
上之迹斯著此而可容誰寘刑辟並可收付廷尉肅眀
國典晏未敗數日於北山廟答賽夜還晏既醉部伍人
亦飲酒羽儀錯亂前後十餘里中不復相禁制識者云
此勢不復久也晏子徳元有意尚至車騎長史徳元初
名湛世祖謂晏曰劉湛江湛並不善終此非佳名也晏
乃改之至是與弟晉安王友徳和俱被誅晏弟詡永眀
中為少府卿六年敕位未登黄門郎不得畜女妓詡與
射聲校尉隂𤣥智坐畜妓免官禁錮十年敕特原詡禁
錮後出為輔國將軍始興内史廣州刺史劉纘為奴所
殺詡率郡兵討之延興元年授詡持節廣州刺史詡亦
篤舊晏誅上又遣南中郎司馬蕭季敞襲詡殺之
蕭諶字彦孚南蘭陵蘭陵人也祖道清員外郎父仙伯
桂陽王參軍諶初為州從事晉熙國侍郎左常侍諶於
太祖為絶服族子元徽末世祖在郢州欲知亰邑消息
太祖遣諶就世祖宣傳謀計留為腹心昇眀中為世祖
中軍刑獄參軍東莞太守以勲懃封安復縣男三百户
建元初為武陵王冠軍臨川王前軍參軍除尚書都官
郎建威將軍臨川王鎮西中兵世祖在東宫諶領宿衛
太祖殺張景真世祖令諶口啓乞景真命太祖不悦諶
懼而退世祖即位出諶為大末令未之縣除歩兵校尉
領射陽令轉帶南濮陽太守領御仗主永眀二年為南
蘭陵太守建威將軍如故復除歩兵校尉太守如故世
祖齋内兵仗悉付之心膂宻事皆使參掌除正員郎轉
左中郎將後軍將軍太守如故世祖卧疾延昌殿敕諶
在左右宿直上崩遺敕諶領殿内事如舊鬱林即位深
委信諶諶每請急出宿帝通夕不得寐諶還乃安轉衛
軍司馬兼衛尉加輔國將軍丁母憂敕還復本任守衛
尉髙宗輔政有所匡諫帝既在後宫不出唯遣諶及蕭
坦之遥進乃得聞達諶囘附髙宗勸行廢立宻召諸王
典籖約語之不許諸王外接人物諶親要日久衆皆憚
而從之鬱林被廢日初聞外有變猶宻為手敕呼諶其
見信如此諶性險進無計畧及廢帝日領兵先入後宫
齋内仗身素隸服諶莫有動者海陵立轉中領軍進爵
為公二千户甲仗五十人入直殿内月十日還府建武
元年轉領軍將軍左將軍南徐州刺史給扶進爵衡陽
郡公食邑三千户髙宗初許事克用諶為揚州及有此
授諶恚曰見炊飯熟推以與人王晏聞之曰誰復為蕭
諶作甌筯者諶恃勲重干豫朝政諸有選用輒命議尚
書使為申論上新即位遣左右要人於外聽察具知諶
言深相疑阻二年六月上幸華林園宴諶及尚書令王
晏等數人盡歡坐罷留諶晚出至華林閤仗身執還入
省上遣左右莫智眀數諶曰隆昌之際非卿無有今日
今一門二州兄弟三封朝廷相報政可極此卿恒懐怨
望乃云炊飯已熟合甑與人邪今賜卿死諶謂智眀曰
天去人亦復不逺我與至尊殺髙武諸王是君傳語來
去我今死還取卿於省殺之至秋而智眀死見諶為祟
詔曰蕭諶擢自凡庸識用輕險因藉倖㑹早預驅馳永
眀之季曲頒恩紀鬱林昏悖頗立誠効寵靈優渥期遇
兼隆内總戎柄外暢蕃威兄弟榮貴震灼朝野曽不感
佩殊荷少答萬一自以勲髙伊霍事均難賞才冠當時
耻居物後矯制王權與奪由已空懐疑懼坐構嫌猜覘
候宫掖希覬非望蔽上罔下之心誣君不臣之跡固以
彰暴民聽喧聒遐邇遂濳散金帛招集不逞交結禁衛
互為脣齒宻契戚邸將肆姦逆朕以其任寄既重爵列
河山每加彌縫𢎞以大信庶能懐音翻然悛改而犲狼
其性㓙謀滋甚夫無將必戮陽秋眀義况釁積禍盈若
斯之大可收付廷尉速正刑書罪止元惡餘無所問諶
好左道吳興沈文猷相諶云相不減髙宗諶喜曰感卿
意無為人言也至是文猷伏誅諶兄誕字彦偉初為殿
中將軍永眀中為建康令與秣陵令司馬廸之同乗行
車前導四卒左丞沈昭畧奏凡有鹵簿官共乗不得兼
列騶寺請免誕等官詔贖論延興元年自輔國徐州為
持節督司州刺史將軍如故眀帝立封安徳侯五百户
進號冠軍建武二年春虜攻司州誕盡力拒守虜退増
封四百户徴左衛將軍上欲殺諶以誕在邉鎮拒虜故
未及行虜退六旬諶誅遣黄門郎梁王為司州别駕使
誅誕束身受戮家口繫尚方諶弟誄與諶同豫廢立為
寧朔將軍東莞太守轉西中郎司馬建武初封西昌侯
千户轉太子左率領軍解司州圍還同伏誅諶伯父仙
民官至太中大夫卒
蕭坦之南蘭陵蘭陵人也祖道濟太中大夫父欣祖有
勲於世祖至武進令坦之與蕭諶同族初為殿中將軍
累至世祖中軍板刑獄參軍以宗族見驅使除竟陵王
鎮北征北參軍東宫直閣以懃直為世祖所知除給事
中淮陵令又除蘭陵令給事中如故尚書起部郎司徒
中兵參軍世祖崩坦之隨太孫文武度上臺除射聲校
尉令如故未拜除正員郎南魯郡太守少帝以坦之世
祖舊人親信不離得入内見皇后帝於宫中及出後堂
雜戲狡獪坦之皆得在側或值醉後躶袒坦之輙扶持
諫喻見帝不可奉乃改計附髙宗宻為耳目除晉安王
征北諮議隆昌元年追録坦之父勲封臨汝縣男食邑
三百户徙征南諮議髙宗謀廢少帝既與蕭諶及坦之
定謀帝腹心直閣將軍曹道剛疑外間有異宻有處分
諶未能發始興内史蕭季敞南陽太守蕭頴基並應還
都諶欲待二蕭至藉其勢力以舉事髙宗慮事變以告
坦之坦之馳謂諶曰廢天子古来大事比聞曹道剛朱
隆之等轉已猜疑衛尉眀日若不就事無所復及弟有
百嵗母豈能坐聽禍敗政應作餘計耳諶惶遽眀日遂
廢帝坦之力也海陵即位除黄門郎兼衛尉卿進爵伯
増邑為六百户建武元年遷散騎常侍右衛將軍進爵
侯増邑為千五百户眀年虜動假坦之節督徐州征討
軍事虜圍鍾離春斷淮洲坦之擊破之還加領太子中
庶子未拜遷領軍將軍永泰元年為侍中領軍東昬立
為侍中領軍將軍永元元年遭母喪起復職加右將軍
置府江祏兄弟欲立始安王遥光宻謂坦之坦之曰眀
帝取天下已非次第天下人至今不服今若復作此事
恐四海瓦解我期不敢言持喪還宅宅在東府城東遥
光起事遣人夜掩取坦之坦之科頭著褌踰牆走從東
冶僦渡南渡間道還臺假節督衆軍討遥光屯湘宫寺
事平遷尚書右僕射丹陽尹右軍如故進爵公増邑千
户坦之肥黒無鬚語聲嘶時人號為蕭瘂剛狠専執羣
小畏而憎之遥光事平二十餘日帝遣延眀主帥黄文
濟領兵圍坦之宅殺之子賞祕書郎亦伏誅坦之從兄
翼宗為海陵郡將發坦之謂文濟曰從兄海陵宅故應
無他文濟曰海陵宅在何處坦之告之文濟曰應得罪
仍遣收之檢家赤貧唯有質錢帖子數百還以啓帝原
死繫尚方和帝中興元年追贈坦之中軍將軍開府儀
同三司
江祏字𢎞業濟陽考城人也祖遵寧朔參軍父徳隣司
徒右長史祏姑為景皇后少為髙宗所親恩如兄弟宋
末解褐晉熙國常侍太祖徐州西曹員外郎髙宗冠軍
參軍帶灄陽令竟陵王征北參軍尚書水部郎髙宗為
呉興以祏為郡丞加宣威將軍廬陵王中軍功曹記室
安陸王左軍諮議領録事帶京兆太守除通直郎補南
徐州别駕髙宗輔政委以心腹隆昌元年自正員郎補
丹陽丞中書郎髙宗為驃騎鎮東府以祏為諮議參軍
領南昌太守與蕭誄對直東府省内時新立海陵人情
未服髙宗胛上有赤誌常祕不傳祏勸帝出以示人晉
夀太守王洪範罷任還上袒示之曰人皆謂此是日月
相卿幸無泄言洪範曰公日月之相在軀如何可隐轉
當言之公卿上大悦㑹直後張伯尹瓚等屢謀竊發祏
誄憂虞無計每夕輙託事外出及入纂議定加祏寧朔
將軍髙宗為宣城王太史宻奏圖緯云一號當得十四
年祏入帝喜以示祏曰得此復何所望及即位遷守衛
尉將軍如故封安陸縣侯邑千户祏祖遵以后父贈金
紫光禄大夫父徳隣以帝舅亦贈光禄大夫建武二年
遷右衛將軍掌甲仗㢘察四年轉太子詹事祏以外戚
親要勢冠當時逺致餉遺或取諸王第名書好物然家
行甚睦待子姪有恩意上寢疾永泰元年轉祏為侍中
中書令出入殿省上崩遺詔轉右僕射祏弟衛尉祀為
侍中敬皇后弟劉暄為衛尉東昬即位參掌選事髙宗
雖顧命羣公而意寄多在祏兄弟至是更直殿内動止
闗諮永元元年領太子詹事劉暄遷散騎常侍右衛將
軍祏兄弟與暄及始安王遥光尚書令徐孝嗣領軍蕭
坦之六人更日帖敕時呼為六貴帝稍欲行意孝嗣不
能奪坦之雖時有異同而祏堅意執制帝深忿之帝失
徳既彰祏議欲立江夏王寳𤣥劉暄初為寳𤣥郢州行
事執事過刻有人獻馬寳𤣥欲看之暄曰馬何用看妃
索煮肫帳下諮暄暄曰旦已煮鵞不煩復此寳𤣥恚曰
舅殊無渭陽之情暄聞之亦不悦至是不同祏議欲立
建安王寳夤宻謀於遥光遥光自以年長屬當鼎命㣲
㫖動祏祏弟祀以少主難保勸祏立遥光暄以遥光若
立已失元舅之望不肯同故祏遲疑久不決遥光大怒
遣左右黄曇慶於青溪橋道中刺殺暄曇慶見暄部伍
人多不敢發事覺暄告祏謀帝處分収祏兄弟祀時直
在内殿疑有異遣信報祏曰劉暄似有異謀今作何計
祏曰政當静以鎮之耳俄而召祏入見停中書省初直
齋袁文曠以王敬則勲當封祏執不與帝使文曠取祏
以刀環築其心曰復能奪我封否祏祀同日見殺祀字
景昌初為南郡王國常侍歴髙祖驃騎東閣祭酒祕書
丞晉安王鎮北長史南東海太守行府州事治下有宣
尼廟久廢不脩祀更開掃構立祀弟禧居喪早卒有子
廞字偉卿年十二聞收至謂家人曰伯既如此無心獨
存赴井死後帝於後堂騎馬致適顧謂左右曰江祏若
在我當復能騎此不暄字士穆出身南陽國常侍遥光
起事以討暄為名事平暄遷領軍將軍封平都縣侯千
户其年又見殺和帝中興元年贈祏衛將軍暄散騎常
侍撫軍將軍並開府儀同三司祀散騎常侍太常卿
史臣曰士死知己盖有生所共情雖愚智之品有二而
逢迎之運唯一夫懐可知之才受知人之眄無慙外物
此固天理其猶藏在中心銜恩念報况乎義早蕃僚道
同遇合踰越勝已顧邁先流棄子如遺曽微舊徳使狗
之喻人致前譏慙包疚心我無其事嗚呼陸機所以賦
豪士也
贊曰王蕭提契世祖基之樂羊食子里克無辭江劉后
戚眀嗣是維廢興異論終用乖疑
　
　
　
　
　
　南齊書卷四十二
　南齊書卷四十二考證
王晏傳字士彦○南史作字休黙一字士彦
漸見親侍○侍汲古閣本作待
元㑹畢乃召晏於華林省誅之○(臣宗萬/)按眀帝本紀
　四年正月丙辰晏伏誅通鑑考異曰丙辰正月二十
　八日也按郊禮必在正月既云未郊一日敕停則誅
　晏必非元㑹之日也本傳盖言元㑹禮後耳
蕭諶傳諶於太祖為絶服族子○通鑑諶世祖之族子
　也與此異
仗身執還入省○(臣祖庚/)按通典唐制鎮戍之官給仗
　身其人眡鎮戍之上中下為差京官五品已上亦有
　仗身職員通鑑注云仗身執仗之衛士也
一門二州兄弟三封○(臣祖庚/)按通鑑注云諶為南徐
　州誕為司州所謂二州也諶封衡陽郡公誄封西昌
　侯誕封安復侯所謂三封也
蕭坦之傳以懃直為世祖所知○(臣祖庚/)按通鑑云嘗
　為東宫直閤為世宗所知注云既為東宫直閤則從
　世宗為是東宫亦有直閤將軍據此則祖字訛也
並應還都○汲古閣本作遷都尉
江祏傳父徳隣○南史作徳驎
領南昌太守○(臣承蒼/)按齊世無南昌太守之官南史
　作領南平昌太守
舅殊無渭陽之情○(臣承蒼/)按渭陽之詩言甥之致情
　於舅也後人多反用之南史晉安王子懋傳不意渭
　陽翻成梟鏡亦以渭陽為舅氏之稱
　
　
　
　
　
　
　南齊書卷四十二考證
欽定四庫全書
　南齊書卷四十三
　　梁　　　蕭　　　子　　　顯　　　撰
　列傳第二十四
　　江　斆　何昌㝢　謝　􁊞　王思逺
江斆字叔文濟陽考城人也祖湛宋左光禄大夫儀同
三司父恁著作郎為太子劭所殺斆母文帝女淮陽公
主幼以戚屬召見孝武謂謝莊曰此小兒方當為名器
少有美譽桂陽王休範臨州辟迎主簿不就尚孝武女
臨汝公主拜駙馬都尉除著作郎太子舍人丹陽丞時
袁粲為尹見斆歎曰風流不墜政在江郎數與宴賞留
連日夜遷安成王撫軍記室秘書丞中書郎斆庶祖母
王氏老疾斆視膳嘗藥七十餘日不解衣及累居内官
每以侍養陳請朝廷優其朝直尋轉安成王驃騎從事
中郎初湛娶褚秀之女被遣禇淵為衛軍重斆為人先
通音意引為長史加寧朔將軍順帝立隨府轉司空長
史領臨淮太守將軍如故轉太尉從事中郎齊臺建為
吏部郎太祖即位斆以祖母久疾連年臺閣之職永廢
温清啓乞自解初宋眀帝勅斆出繼從叔愻為從祖淳
後於是僕射王儉啓禮無後小宗之文近世緣情皆由
父祖之命未有既孤之後出繼宗族也雖復臣子一揆
而義非天屬江忠簡𦙍嗣所寄惟斆一人傍無眷屬斆
宜還本若不欲江愻絶後可以斆小兒繼愻為孫尚書
參議謂間世立後禮無其文荀顗無子立孫墜禮之始
何琦又立此論義無所據於是斆還本家詔使自量立
後者出為寧朔將軍豫章内史還除太子中庶子領驍
騎將軍未拜門客通贓利世祖遣信撿覈斆蔵此客而
躬自引咎上甚有怪色王儉從容啓上曰江斆若能治
郡此便是具美耳上意乃釋永眀初仍為豫章王太尉
諮議領録事遷南郡王友竟陵王司徒司馬斆好文辭
圍棊第五品為朝貴中最遷侍中領本州中正司徒左
長史中正如故五年遷五兵尚書眀年出為輔國將軍
東海太守加秩中二千石行南徐州事七年徙為侍中
領驍騎將軍尋轉都官尚書領驍騎將軍王晏啓世祖
曰江斆今重登禮閣兼掌六軍慈渥所覃實有優忝但
語其事任殆同閑輩天㫖既欲升其名位愚謂以侍中
領驍騎望實清顯有殊納言上曰斆常啓吾為其鼻中
惡今既以何𦙍王瑩還門下故有此囘換耳鬱林即位
遷掌吏部隆昌元年為侍中領國子祭酒鬱林廢朝臣
皆被召入宫斆至雲龍門託藥醉吐車中而去眀帝即
位改領祕書監又改領晉安王師建武二年卒年四十
四遺令儉約葬不受賻贈詔賻錢三萬布百匹子蒨啓
遵斆令讓不受詔曰斆貽厥之訓送終以儉立言歸善
益有嘉傷可從所請贈散騎常侍太常諡曰敬子
何昌㝢字儼望廬江灊人也祖叔度呉郡太守父佟之
太常昌㝢少而淹厚為伯父司空尚之所遇宋建安王
休仁為揚州辟昌㝢州主簿遷司徒行參軍太傅五官
司徒東閣祭酒尚書儀曹郎建平王景素為征北南徐
州昌㝢又為府主簿以風素見重母老求禄出為湘東
太守加秩千石為太祖驃騎功曹昌㝢在郡景素被誅
昌㝢痛之至是啓太祖曰伏尋故建平王因心自逺忠
孝基性徽和之譽早布國言勝素之情夙洽民聽世祖
綢繆太宗眷異朝中貴人野外賤士雖聞見有殊誰不
悉斯事者元徽之間政闗羣小構扇異端共令傾覆慇
懃之非古人所悼況蒼梧將季能無衒惑一年之中藉
者再三有必巔之危無蹔立之安行路寒心往来跼□
而王夷慮坦然委之天命惟謙惟敬専誠奉國閨無執
㦸之衛門闕衣介之夫此五尺童子所見不假闊曲言
也一淪疑似身名頓滅寃結淵泉酷貫穹昊時經隆替
嵗改三元曠蕩之恵亟申被枉之澤未流俱沐温光獨
酸霜露眀公鋪天地之施散雲雨之潤物無巨細咸被
慶渥若今日不䝉照滌則為萬代寃魂昌㝢非敢慕慷
慨之士激揚當世實義切於心痛入骨髓瀝膓紓憤仰
希神照辯眀枉直亮王素行使還名帝籍歸靈舊塋死
而不泯豈忘徳於黄壚分軀碎首不足上謝又與司空
褚淵書曰天下之可哀者有數而埋寃於黄泉者為甚
焉何者百年之夀同於朝露揮忽去留寧足道哉政欲
闔棺之日不隕令名竹帛傳芳烈鍾石紀清英是以昔
賢甘心於死所者也若懐忠抱義而負枉㝠㝠之下時
主未之矜卿相不為言良史濡翰將被以惡名豈不痛
哉豈不痛哉竊尋故建平王地屬親賢徳居宗望道心
惟沖睿性天峻散情風雲不以塵務嬰衿眀發懐古惟
以琴書娛志言忠孝行惇慎二公之所深鑒也前者阮
楊連黨搆此紛紜雖被眀於朝貴愈結怨於羣醜覘察
繼蹤疑防重著小人在朝詩史所歎(少一/句)清識飲涕王
每永言終日氣淚交横既推信以期物故日去其備衛
朱門蕭條示存典刑而已求解徐州以避北門要任苦
乞㑹稽貪處東甌閑務此並彰於事迹與公道味相求
期心有素方共經營家國劬勞王室何圖時不我與契
闊屯昬忠誠弗亮罹此百殃嵗朔亟流已經四載皇命
惟新人沾天澤而幽然深酷未蒙照眀封殯卑雜窮魂
莫寄昭穆不序松栢無行事傷行路痛結幽顯吾等叩
心泣血實有望於聖時公以徳佐世欲物得其所豈可
令建平王枉直不分邪田叔不言梁事袁絲諫止淮南
以兩國舋禍尚囘帝意豈非親親之義寧從敦厚而今
疑以未辨為世大戮若使王心跡得申亦示海内理寃
枉眀是非存亡國繼絶世周漢之通典有國之所急也
昔叔向之理恃祁大夫而獲亮戾太子之寃資車丞相
而見察幽靈有知豈不眷眷於眀顧碎首抽脅自謂不
殞淵答曰追風古人良以嘉歎但事既昭晦理有逆從
建平初阻元徽未悖専欲委咎阮楊彌所致疑于時正
亦謬參此機若審如髙論其愧特深太祖嘉其義轉為
記室遷司徒左西太尉户曹屬中書郎王儉衛軍長史
儉謂昌㝢曰後任朝事者非卿而誰永眀元年竟陵王
子良表置文學官以昌㝢為竟陵王文學以清信相得
意好甚厚轉揚州别駕豫章王又善之遷太子中庶子
出為臨川内史除廬陵王中軍長史未拜復為太子中
庶子領屯騎校尉遷吏部郎轉侍中臨海王昭秀為荆
州以昌㝢為西中郎長史輔國將軍南郡太守行荆州
事眀帝遣徐𤣥慶西上害蕃鎮諸王𤣥慶至荆州欲以
便宜從事昌㝢曰僕受朝廷意寄翼輔外蕃何容以殿
下付君一介之使若朝廷必湏殿下還當更聽後㫖昭
秀以此得還亰師建武二年為侍中領長水校尉轉吏
部尚書復為侍中領驍騎將軍四年卒年五十一贈太
常諡簡子昌㝢不雜交遊通和汎愛歴郡皆清白士君
子多稱之
謝􁊞字義潔陳郡陽夏人也祖𢎞㣲宋太常父莊金紫
光禄大夫􁊞四兄颺朏顥嵸世謂謝莊名兒為風月景
山水顥字仁悠少簡静解褐祕書郎累至太祖驃騎從
事中郎建元初為吏部郎至太尉從事中郎永眀初髙
選文學以顥為竟陵王友至北中郎長史卒􁊞年七嵗
王彧見而異之言於宋孝武孝武召見於稠人廣衆之
中􁊞舉動閑詳應對合㫖帝甚悅詔尚公主值景和敗
事寢僕射禇淵聞􁊞年少清正不惡以女結婚厚為資
送解褐車騎行參軍遷祕書郎司徒祭酒丹陽丞撫軍
功曹世祖為中軍引為記室齊臺建遷太子中舍人建
元初轉桂陽王友以母老湏養出為安成内史還為中
書郎衛軍王儉引為長史雅相禮遇除黄門郎兼掌吏
部尋轉太子中庶子領驍騎將軍轉長史兼侍中􁊞以
晨昏有廢固辭不受世祖勅令速拜别停朝直遷司徒
左長史出為吳興太守長城縣民盧道優家遭劫誣同
縣殷孝悌等四人為劫􁊞收付縣獄考正孝悌母駱詣
登聞訴稱孝悌為道優所誹謗横劾為劫一百七十三
人連名保徴在所不為申理􁊞聞孝悌母訴乃啓建康
獄覆道優理窮款首依法斬刑有司奏免􁊞官􁊞又使
典藥吏煑湯失火燒郡外齋南廂屋五間又輙鞭除身
為有司所奏詔並贖論在郡稱為美績母喪去官服闋
為吏部尚書髙宗廢鬱林領兵入殿左右驚走報􁊞􁊞
與客圍棊每下子輒云其當有意竟局乃還齋卧竟不
問外事也眀帝即位􁊞又屬疾不視事後上讌㑹功臣
上酒尚書令王晏等興席􁊞獨不起曰陛下受命應天
順民王晏妄叨天功以為己力上大笑解之座罷晏呼
􁊞共載還令省欲相撫悅􁊞又正色曰君巢窟在何處
晏初得班劍􁊞謂之曰身家太傅裁得六人君亦何事
一朝至此晏甚憚之加領右軍將軍兄朏在吳興論啓
公事稽晚􁊞輒代為啟上見非其手迹被問見原轉侍
中領太子中庶子豫州中正永泰元年轉散騎常侍太
子詹事其年卒年四十五贈金紫光禄大夫諡簡子初
兄朏為吳興􁊞於征虜渚送别朏指􁊞口曰此中唯宜
飲酒􁊞建武之初専以長酣為事與劉瑱沈昭畧以觴
酌交飲各至數斗世祖嘗問王儉當今誰能為五言詩
儉對曰謝朏得父膏腴江淹有意上起禪靈寺勅􁊞撰
碑文
王思逺琅邪臨沂人尚書令晏從弟也父羅雲平西長
史思逺八嵗父卒祖𢎞之及外祖新安太守羊敬元並
栖退髙尚故思逺少無仕心宋建平王景素辟為南徐
州主簿深見禮遇景素被誅左右離散思逺親視殯葬
手種松栢與廬江何昌㝢沛郡劉璡上表理之事感朝
廷景素女廢為庶人思逺分衣食以相資贍年長為備
笄總訪求素對傾家送遣除晉熙王撫軍行參軍安成
王車騎參軍建元初為長沙王後軍主簿尚書殿中郎
出補竟陵王征北記室參軍府遷司徒仍為録事參軍
遷太子中舍人文恵太子與竟陵王子良素好士並蒙
賞接思逺求出為逺郡除建安内史長兄思𤣥卒思逺
友于甚至表乞自解不許及祥日又固陳世祖乃許之
除中書郎大司馬諮議世祖詔舉士竟陵王子良薦思
逺及吳郡顧暠之陳郡殷叡邵陵王子貞為吳郡世祖
除思逺為吳郡丞以本官行郡事論者以為得人以疾
解職還為司徒諮議參軍領録事轉黄門郎出為使持
節都督廣交越三州諸軍事寧朔將軍平越中郎將廣
州刺史髙宗輔政不之任仍遷御史中丞臨海太守沈
昭畧贓私思逺依事劾奏髙宗及思逺從兄晏昭畧叔
父文季請止之思逺不從案事如故建武中遷吏部郎
思逺以從兄晏為尚書令不欲並居内臺權要之職上
表固讓曰近頻煩歸啓實有微概陛下矜遇之厚古今
罕儔臣若孤恩誰當戮力既自誓輕軀命不復以塵㸃
為疑正以臣與晏地惟宻親必不宜俱居顯要慺慺丹
赤守之以死臣實庸鄙無足奬進陛下甄拔之㫖要是
許其一節臣果不能以理自固有乖則哲之眀犯冒之
尤誅責在己謬賞之私惟塵聖鑒權其輕重寧守褊心
且亦緣陛下以徳御下故臣可得以禮進退伏願思垂
拯宥不使零墜今若祗膺所忝三公不足為泰犯忤之
後九泉未足為劇而臣茍求刑戮自棄富榮愚夫不為
臣亦庶免此心此志可憐可矜如其上命必行請罪非
理聖恩方置之通塗而臣固求擯壓自愍自悼不覺涕
流謹冒鈇鉞悉心以請窮則呼天仰祈一照上知其意
乃改授司徒左長史初髙宗廢立之際思逺與晏閒言
謂晏曰兄荷世祖厚恩今一旦贊人如此事彼或可以
權計相湏未知兄將来何以自立若及此引决猶可不
失後名晏不納及拜驃騎集㑹子弟謂思逺兄思微曰
隆昌之末阿戎勸吾自裁若從其語豈有今日思逺遽
應曰如阿戎所見猶未晚也及晏敗故得無他思逺清
修立身簡潔衣服牀筵窮治素浄賓客来通輒使人先
宻覘視衣服垢穢方便不前形儀新楚乃與促膝雖然
既去之後猶令二人交帚拂其坐處上從祖弟季敞性
甚豪縦上心非之謂季敞曰卿可數詣王思逺上既誅
晏遷為侍中掌優䇿及起居注永元二年遷度支尚書
未拜卒年四十九贈太常諡貞子思逺與顧暠之友善
暠之卒後家貧思逺迎其兒子經䘏甚至暠之字士眀
少孤好學有義行初舉秀才歴官府閣永眀末為太子
中舍人兼尚書左丞隆昌初為安西諮議兼著作與思
逺並屬文章建武初以疾歸家髙宗手詔與思逺曰此
人殊可惜就拜中散大夫卒年四十九思微永元中為
江州長史為陳伯之所殺
史臣曰徳成為上藝成為下觀夫二三子之治身豈直
清體雅業取隆基構行禮蹈義可以勉物風規云君子
之居世所謂美矣
贊曰江纂世業有聞時陂何申舊主辭出乎義謝獻夀
觴載色載刺思逺退食冲心篤寄
　
　
　
　
　
　
　
　
　南齊書卷四十三
　南齊書卷四十三考證
何昌㝢傳眀帝遣徐𤣥慶至荆州欲以便宜從事○(臣/)
　(祖庚/)按南史眀帝使裴叔業賫㫖詔昌㝢令以便宜
　從事叔業傳無此事又按通鑑從齊書作徐𤣥慶據
　此則南史誤矣
謝􁊞傳朏指􁊞口曰此中唯宜飲酒○(臣宗萬/)按尺牘
　謝朏與弟􁊞書曰今致數斗酒可力飲此勿豫人事
　與此小異
　
　
　
　
　
　
　
　南齊書卷四十三考證
欽定四庫全書
　南齊書卷四十四
　　梁　　　蕭　　　子　　　顯　　　撰
　列傳第二十五
　　徐孝嗣　沈文季
徐孝嗣字始昌東海郯人也祖湛之宋司空父聿之著
作郎並為太子劭所殺孝嗣在孕得免㓜而挺立風儀
端簡八嵗襲爵枝江縣公見宋孝武升階流涕迄于就
席帝甚愛之尚康樂公主泰始二年西討解嚴車駕還
宫孝嗣登殿不著韎為治書御史蔡凖所奏罸金二兩
拜駙馬都尉除著作郎母喪去官為司空太尉二府參
軍安成王文學孝嗣姑適東莞劉舍舍兄蔵為尚書左
丞孝嗣往詣之蔵退語舍曰徐郎是令僕人三十餘可
知矣汝宜善自結昇眀中遷太祖驃騎從事中郎帶南
彭城太守隨府轉為太尉諮議參軍太守如故齊臺建
為世子庶子建元初國除出為晉陵太守還為太子中
庶子領長水校尉未拜為寧朔將軍聞喜公子良征虜
長史遷尚書吏部郎太子右衛率轉長史善趨歩閑容
止與太宰禇淵相埓世祖深加待遇尚書令王儉謂人
曰徐孝嗣將来必為宰相轉充御史中丞世祖問儉曰
誰可繼卿者儉曰臣東都之日其在徐孝嗣乎出為吳
興太守儉贈孝嗣四言詩曰方軌叔茂追清彦輔柔亦
不吐剛亦不茹時人以比蔡子尼之行狀也在郡有能
名㑹王儉亡上徴孝嗣為五兵尚書其年上敕儀曹令
史陳淑王景之朱𤣥真陳義民撰江左以来儀典令諮
受孝嗣眀年遷太子詹事從世祖幸方山上曰朕經始
此山之南復為離宫之所故應有邁靈丘靈丘山湖新
林苑也孝嗣答曰繞黄山款牛首乃盛漢之事今江南
未曠民亦勞止願陛下少更留神上竟無所脩立竟陵
王子良甚善之子良好佛法使孝嗣及廬江何𦙍掌知
齊講及衆僧轉吏部尚書尋加右軍將軍轉領太子左
衛率臺閣事多以委之世祖崩遺詔轉右僕射隆昌元
年遷散騎常侍前將軍丹陽尹髙宗謀廢鬱林以告孝
嗣孝嗣奉㫖無所釐贊髙宗入殿孝嗣戎服隨後鬱林
既死髙宗湏太后令孝嗣於袖中出而奏之髙宗大悅
以廢立功封枝江縣侯食邑千户給鼓吹一部甲仗五
十人入殿轉左僕射常侍如故眀帝即位加侍中中軍
大將軍定䇿勲進爵為公増封二千户給班劍二十人
加兵百人舊拜三公乃臨軒至是帝特詔與陳顯達王
晏並臨軒拜授北虜動詔孝嗣假節頓新亭時王晏為
令民情物望不及孝嗣也晏誅轉尚書令領本州中正
餘悉如故孝嗣愛好文學賞託清勝器量𢎞雅不以權
勢自居故見容建武之世恭己自保朝野以此稱之初
孝嗣在率府晝卧齋北壁下夢兩童子遽云移公床孝
嗣驚起聞壁有聲行數歩而壁崩壓床建武四年即本
號開府儀同三司孝嗣聞有詔歛容謂左右曰吾徳慙
古人位登袞職將何以堪之眀君可以理奪必當死請
若不獲命正當角巾丘園待罪家巷耳固讓不受是時
連年虜動軍國虚乏孝嗣表立屯田曰有國急務兵食
是同一夫輟耕於事彌切故井陌壃里長轂盛於周朝
屯田廣置勝戈富於漢室降此以還詳畧可見但求之
自古為論則賖即以當今宜有要術竊尋緣淮諸鎮皆
取給亰師費引既殷漕運艱澁聚糧待敵毎若不周利
害之基莫此為急臣比訪之故老及經彼宰守淮南舊
田觸處極目陂遏不脩咸成茂草平原陸地彌望尤多
今邉備既嚴戍卒増衆逺資餽運近廢良疇士多飢色
可為嗟歎愚欲使刺史二千石躬自履行隨地墾闢精
尋灌溉之源善商肥确之異州郡縣戍主帥以下悉分
番附農今水田雖晚方事菽麥菽麥二種益是北土所
宜彼人便之不減粳稻開創之利宜在及時所啓允合
請即使至徐兗司豫爰及荆雍各當境規度勿有所遺
别立主曹専司其事田器耕牛臺詳所給嵗終言殿最
眀其刑賞此功克舉庶有𢎞益若緣邉足食則江南自
豐權其所饒畧不可計事御見納時帝己寢疾兵事未
已竟不施行帝疾甚孝嗣入居禁中臨崩受遺託重申
開府之命加中書監永元初輔政自尚書下省出住宫
城南宅不得還家帝失徳稍彰孝嗣不敢諫諍及江祏
見誅内懐憂恐然未嘗表色始安王遥光反衆情惶惑
見孝嗣入宫内乃安然羣小用事亦不能制也進位司
空固讓求解丹陽尹不許孝嗣文人不顯同異名位雖
大故得未及禍虎賁中郎將許凖有膽力領軍隸孝嗣
陳說事機勸行廢立孝嗣遲疑久之謂必無用干戈理
湏少主出遊閉城門召百僚集議廢之雖有此懐終不
能决羣小亦稍憎孝嗣勸帝召百僚集議因誅之冬召
孝嗣入華林省遣茹法珍賜藥孝嗣容色不異少能飲
酒藥至斗餘方卒乃下詔曰周徳方熙三監迷叛漢厯
載昌宰臣構戾皆身膏斧鉞族同煙燼殷鑒上代垂戒
後昆徐孝嗣憑藉世資早䝉殊遇階緣際㑹遂登台鉉
匡翼之誠無聞諂黷之迹屢著沈文季門世(此下缺/)
　
　
　
　
　
　
　
　
　
　
　
　
　
沈文季字伯達吳興武康人父慶之宋司空文季少以
寛雅正直見知孝建二年起家主簿徵祕書郎以慶之
勲重大眀五年封文季為山陽縣五等伯轉太子舍人
新安王北中郎主簿西陽王撫軍功曹江夏王太尉東
曹掾遷中書郎慶之為景和所殺兵仗圍宅收捕諸子
文季長兄文叔謂文季曰我能死爾能報遂自縊文季
揮刀馳馬去收者不敢追遂得免眀帝立起文季為寧
朔將軍遷太子右衛率建安王司徒司馬赭圻平為宣
威將軍廬江王太尉長史出為寧朔將軍征北司馬廣
陵太守轉黃門郎領長水校尉眀帝宴㑹朝臣以南臺
御史賀咸為柱下史紏不醉者文季不肯飲酒被驅下
殿晉平王休祐為南徐州帝問禇淵湏幹事人為上佐
淵舉文季轉寧朔將軍驃騎長史南東海太守休祐被
殺雖用薨禮僚佐多不敢至文季獨往省墓展哀出為
臨海太守元徽初遷散騎常侍領後軍將軍轉祕書監
出為吳興太守文季飲酒至五斗妻王氏王錫女飲酒
亦至三斗文季與對飲竟日而視事不廢昇眀元年沈
攸之反太祖加文季為冠軍將軍督吳興錢塘軍事攸
之先為景和銜使殺慶之至是文季收殺攸之弟新安
太守登之誅其宗族加持節進號征虜將軍改封畧陽
縣侯邑千户眀年遷丹陽尹將軍如故齊國初建為侍
中領祕書監建元元年轉太子右衛率侍中如故改封
西豐縣侯食邑千二百户文季風采稜岸善於進止司
徒禇淵當世貴望頗以門户裁之文季不為之屈世祖
在東宫於𤣥圃宴㑹朝臣文季數舉酒勸淵淵甚不平
啟世祖曰沈文季謂淵經為其郡數加淵酒文季曰惟
桑與梓必恭敬止豈如眀府亡國失土不識枌榆遂言
及虜動淵曰陳顯達沈文季當今將畧足委以邉事文
季諱稱將門因是發怒啟世祖曰禇淵自謂是忠臣未
知身死之日何面目見宋眀帝世祖笑曰沈率醉也中
丞劉休舉其事見原後豫章王北宅後堂集㑹文季與
淵並善琵琶酒闌淵取樂器為眀君曲文季便下席大
唱曰沈文季不能作伎兒豫章王嶷又解之曰此故當
不損仲容之徳淵顔色無異曲終而止文季尋除征虜
將軍侍中如故遷散騎常侍左衛將軍征虜如故世祖
即位轉太子詹事常侍如故永眀元年出為左將軍吳
郡太守三年進號平東將軍四年遷㑹稽太守將軍如
故是時連年檢籍百姓怨望富陽人唐㝢之僑居桐廬
父祖相傳圖墓為業㝢之自云其家墓有王氣山中得
金印轉相誑惑三年冬㝢之聚黨四百人於新城水斷
商旅黨與分布近縣新城令陸赤奮桐廬令王天愍棄
縣走㝢之向富陽抄畧人民縣令何洵告魚浦子邏主
從係公發魚浦村男丁防縣永興遣西陵戍主夏侯曇
羨率將吏及戍左右埭界人起兵赴救㝢之遂陷富陽
㑹稽郡丞張思祖遣臺使孔矜王萬嵗張繇等配以器
仗將吏白丁防衛永興等十屬文季亦遣器仗將吏救
援錢塘㝢之至錢塘錢塘令劉彪戍主聶僧貴遣隊主
張玕於小山拒之力不敵戰敗㝢之進抑浦登岸焚郭
邑彪棄縣走文季又發吳嘉興海鹽鹽官民丁救之賊
分兵出諸縣鹽官令蕭元蔚諸暨令陵琚之並逃走餘
杭令樂琰戰敗乃奔是春㝢之於錢塘僣號置太子以
新城戍為天子宫縣廨為太子宫弟紹之為揚州刺史
錢塘富人柯隆為尚書僕射中書舍人領太官令獻鋌
數千口為㝢之作仗加領尚方令分遣其黨髙道度徐
寇東陽東陽太守蕭崇之長山令劉國重拒戰見害崇
之字茂敬太祖族弟至是臨難貞正果烈追贈冠軍將
軍太守如故賊遂據郡又遣偽㑹稽太守孫泓取山隂
時㑹稽太守王敬則朝正故㝢之謂乗虚可襲泓至浦
陽江郡丞張思祖遣浃口戍主湯休武拒戰大破之上
在樂遊苑聞㝢之賊謂豫章王嶷曰宋眀初九州同反
鼠輩但作看蕭公雷汝頭遣禁兵數千人馬數百匹東
討賊衆烏合畏焉官軍至錢塘一戰便散禽斬㝢之進
兵平諸郡縣臺軍乗勝百姓頗被抄奪軍還上聞之收
軍主前軍將軍陳天福棄市左軍將軍中宿縣子劉眀
徹免官削爵付東冶天福上寵將也既伏誅内外莫不
震肅天福善馬矟至今諸將法之御史中丞徐孝嗣奏
曰風聞山東羣盜剽掠列城雖匪日而殄要慙于王畧
郡縣闕攻守之宜倉府多侵耗之弊舉善懲惡應有攸
歸吳郡所領鹽官令蕭元蔚桐廬令王天愍新城令陸
赤奮等縣為首劫破掠並不經格戰委職散走元蔚天
愍還臺赤奮不知所在又錢塘令劉彪富陽令何洵乃
率領吏民相戰不敵未委歸臺餘建徳夀昌在劫斷上
流不知被劫掠不吳興所領餘杭縣被劫破令樂琰乃
率吏民徑戰不敵委走出都㑹稽所領諸暨縣為劫所
破令陵琚之不經格戰委城奔走不知所在案元蔚等
妄藉天私作司近服昧斯隐慝職啓䖍劉㑹稽郡丞張
思祖謬因承乏總任是尸涓誠芻効終焉無紀平東將
軍吳郡太守文季征虜将軍呉興太守西昌侯鸞任屬
闗河威懐是寄輒下禁止彪琰洵思祖文季視事如故
鸞等納贖論詔元蔚等免思祖鸞文季原文季固讓㑹
稽之授轉都官尚書加散騎常侍出為持節督郢州司
州之義陽諸軍事左將軍郢州刺史還為散騎常侍領
軍將軍世祖謂文季曰南士無僕射多歴年所文季對
曰南風不競非復一日文季雖不學發言必有辭采當
世稱其應對尤善簺及彈棊簺用五子以疾遷金紫光
禄大夫加親信二十人常侍如故轉侍中領太子詹事
遷中䕶軍侍中如故以家為府隆昌元年復為領軍將
軍侍中如故豫廢鬱林髙宗欲以文季為江州遣左右
單景儁宣㫖文季口自陳讓稱年老不願外出因問右
執法有人未景儁還具言之延興元年遷尚書右僕射
眀帝即位加領太子詹事増邑五百户尚書令王晏常
戲文季為呉興僕射文季答曰琅邪執法似不出卿門
尋加散騎常侍僕射如故建武二年虜寇夀春豫州刺
史豐城公遥昌嬰城固守數遣輕兵相抄擊眀帝以為
憂詔文季領兵鎮夀春文季入城止游兵一聽出洞開
城門嚴加備守虜軍尋退百姓無所傷損増封為千九
百户尋加䕶軍將軍僕射常侍如故王敬則反詔文季
領兵屯湖頭備亰路永元元年轉侍中左僕射將軍如
故始安王遥光反其夜遣三百人於宅掩取文季欲以
為都督而文季已還臺眀日與尚書令徐孝嗣守衛宫
城戎服共坐南掖門上時東昏已行殺戮孝嗣深懐憂
慮欲與文季論世事文季輒引以他辭終不得及事寧
加鎮軍將軍置府侍中僕射如故文季見世方昏亂託
以老疾不豫朝機兄子昭畧謂文季曰阿父年六十為
員外僕射欲求自免豈可得乎文季笑而不答同孝嗣
被害其日先被召見文季知敗舉動如常登車顧曰此
行恐往而不反也於華林省死時年五十八朝野寃之
中興元年贈侍中司空諡忠憲兄子昭畧有剛氣昇眀
末為相國西曹太祖賞之及即位謂王儉曰南士中有
沈昭畧何職處之儉曰臣已有擬奏轉前軍將軍上不
欲違可其奏尋遷為中書郎永眀初厯太尉大司馬從
事中郎驃騎司馬黄門郎南郡王文學華選以昭畧為
友尋兼左丞元年出為臨海太守御史中丞累遷侍中
冠軍將軍撫軍長史永元元年始安王遥光起兵東府
執昭畧於城内昭畧潛自南出濟淮還臺至是與文季
俱被召入華林省茹法珍等進藥酒昭畧怒罵徐孝嗣
曰廢昏立眀古今令典宰相無才致有今日以甌擲面
破曰作破面鬼死時年四十餘弟昭光聞收至家人勸
逃去昭光不忍捨母遂見獲殺之中興元年贈昭畧太
常昭光廷尉
史臣曰為邦之訓食惟民天足食足兵民信之矣屯田
之畧實重戰守若夫充國耕殖用殄羌戎韓浩棗祗亦
建華夏置典農之官興大佃之議金城布險峻壘綿壃
飛芻輓粒事難支繼一夫不耕或鍾饑餒縁邊戌卒坐
甲千羣故宜盡收地利因兵務食緩則躬耕急則從戰
嵗有餘糧則紅食可待前世達治言之已詳江左以来
不暇逺䇿王旅外出未嘗宿飽四郊嬰守懼等松芻縣
兵所救經嵗引日淩風泙水轉漕艱長傾窖底之儲盡
倉敖之粟流馬木牛尚深前弊田積之要唯在江淮郡
國同興逺不周急故吳氏列戍南濱屯農水右魏世淮
北大佃而石横開漕皆輔車相資易以待敵孝嗣當蹙
境之晨薦希行之計王無外畧民困首領觀機而動斯
議殆為空陳惜矣
贊曰文忠作相器範先標有容有業可以立朝豐城歴
仕音儀孔昭為舟等溺在運同消
　
　
　
　
　
　
　
　
　
　
　
　南齊書卷四十四
　南齊書卷四十四考證
沈文季傳執昭畧於城内○(臣承蒼/)按遥光以建武二
　年進號撫軍將軍昭畧是時為撫軍長史不容有見
　執之事若被執則勢湏防禁亦不能潛出還臺矣
　
　
　
　
　
　
　
　
　
　
　
　南齊書卷四十四考證
欽定四庫全書
　南齊書卷四十五
　　梁　　　蕭　　　子　　　顯　　　撰
　列傳第二十六
　宗室
　　衡陽元王道度　始安貞王道生(遥光/遥昌)　(遥欣/)
　　安陸昭王緬
衡陽元王道度太祖長兄也與太祖俱受學雷次宗宣
帝問二兒學業次宗答曰其兄外朗其弟内潤皆良璞
也隨宣帝征伐仕至安定太守卒於宋世建元二年追
加封諡無子太祖以第十一子鈞繼道度後鈞字宣禮
永眀四年為江州刺史加散騎常侍母區貴人卒居喪
盡禮六年遷為征虜將軍八年遷驍騎將軍常侍如故
仍轉左衛將軍鈞有好尚為世祖所知兄弟中意遇次
鄱陽王鏘十年轉中書令領石頭戍事遷散騎常侍祕
書監領驍騎如故不拜隆昌元年改加侍中給扶海陵
立轉撫軍將軍侍中如故尋遇害年二十二眀帝即位
以永陽王子珉仍本國繼元王為孫子珉字雲璵世祖
第二十子也永眀七年封義安王後改永陽永泰元年
見害年十四復以武陵昭王曄第三子子坦奉元王後
始安貞王道生字孝伯太祖次兄也宋世為奉朝請卒
建元元年追封諡建武元年追尊為景皇妃江氏為后
立寢廟於御道西陵曰修安生子鳳髙宗安陸昭王緬
鳯字景慈官至正員郎卒於宋世諡靖世子眀帝建武
元年贈侍中驃騎將軍開府儀同三司始安靖王改華
林鳯莊門為望賢門太極東堂書鳯鳥題為神鳥而改
鸞鳥為神雀子遥光嗣
遥光字元暉生有躄疾太祖謂不堪奉拜祭祀欲封其
弟世祖諫乃以遥光襲爵初為員外郎轉給事郎太孫
洗馬轉中書郎豫章内史不拜髙宗輔政遥光好天文
候道宻懐規贊隆昌元年除驍騎將軍冠軍將軍南東
海太守行南徐州事仍除南彭城太守將軍如故又除
輔國將軍吳興太守髙宗廢鬱林又除冠軍將軍南蠻
校尉西平中郎長史南郡太守一嵗之内頻五除並不
拜是時髙宗欲即位誅賞諸事唯遥光共謀議建武元
年以為持節都督揚南徐二州諸軍事前將軍揚州刺
史晉安王寳義為南徐州遥光求解督見許二年進號
撫軍將軍加散騎常侍給通幰車鼓吹遥光好吏事稱
為分眀頗多慘害足疾不得同朝例常乗輿自望賢門
入每與上久清閑言畢上索香火眀日必有所誅殺上
以親近單少憎忌髙武子孫欲并誅之遥光計畫參議
當以次施行永泰元年即本位為大將軍給油絡車帝
不豫遥光數入侍疾帝漸甚河東王鉉等七王一夕見
殺遥光意也帝崩遺詔加遥光侍中中書令給扶永元
元年給班劍二十人即本號開府儀同三司遥光既輔
政見少主即位潛與江祏兄弟謀自樹立弟遥欣在荆
楚擁兵居上流宻相影響遥光當據東府號令使遥欣
便星速急下潛謀将發而遥欣病死江祏被誅東昏侯
召遥光入殿告以祏罪遥光懼還省便陽狂號哭自此
稱疾不復入臺先是遥光行還入城風飄儀繖出城外
遥光弟遥昌先卒夀春豫州部曲皆歸遥光及遙欣喪
還𦵏武進停東府前渚荆州衆力送者甚盛帝誅江祏
後慮遥光不自安欲轉為司徒還第召入喻㫖遥光慮
見殺八月十二日晡時收集二州部曲於東府門聚人
衆街陌頗怪其異莫知指趣也遥光召親人丹陽丞劉
渢及諸傖楚欲以討劉暄為名夜遣數百人破東冶出
囚尚方取仗又召驍騎將軍垣厯生厯生隨信便至勸
遥光令率城内兵夜攻臺輦荻燒城門曰公但乗轝隨後
反掌可得遥光意疑不敢出天稍曉遥光戎服出聽事
停轝處分上仗登城行賞賜厯生復勸出軍遥光不肯
望臺内自有變至日中臺軍稍至尚書符遥光曰逆順
之數皎然有徴干紀亂常刑兹㒺赦蕭遥光宗室蚩庸
才行鄙薄緹裙可望天路何階受遇自昔恩加猶子禮
絶帝體寵越皇季旗章車服窮千乗之尊闉隍爽闓踰
百雉之制及聖后在天親受顧託話言在耳徳音猶存
侮蔑天眀罔畏不義無君之心履霜有日遂乃稱兵内
犯竊發亰畿自古巨舋莫斯為甚今便分命六師𢎞宣
九伐皇上當親御戎軒𢎞此廟畧信賞必罰有如大江
於是戒嚴曲赦亰邑領軍蕭坦之屯湘宫寺鎮軍司馬
曹虎屯清溪大橋太子右衛率左興盛屯東府東籬門
衆軍圍東城三面燒司徒二府遥光遣垣歴生從西門
出戰臺軍屢北殺軍主桑天愛初遥光起兵問諮議參
軍蕭暢暢正色拒折不從十五日暢與撫軍長史沈昭
畧潜自南出濟淮還臺人情大沮十六日垣歴生從南
門出戰因棄矟降曹虎軍虎命斬之遥光大怒於牀上
自竦踊使殺歴生兒其晚臺軍射火箭燒東北角樓至
夜城潰遥光還小齋帳中著衣帢坐秉燭自照令人反
拒齋閣皆重闗左右並踰屋散出臺軍主劉國寳時當
伯等先入遥光聞外兵至吹滅火扶匐下牀軍人排閣
入於暗中牽出斬首時年三十二遥光未敗一夕城内
皆夢羣虵縁城四出各各共說之咸以為異臺軍入城
焚燒屋宇且盡遥光府佐司馬端為掌書記曹虎謂之
曰君是賊非端曰僕荷始安厚恩今死甘心虎不殺執
送還臺徐世􁤅殺之劉渢遁走還家園為人所殺端河
内人渢南陽人事繼母有孝行弟溓事渢亦謹詔斂葬
遥光屍原其諸子追贈桑天愛輔國將軍梁州刺史以
江陵公寳覽為始安王奉靖王後永元二年為持節督
湘州輔國將軍湘州刺史
遥欣字重暉宣帝兄西平太守奉之無後以遥欣繼為
曽孫除祕書郎太子舍人巴陵王文學中書郎延興元
年髙宗樹置以遥欣為持節督兗州緣淮軍事寧朔将
軍兗州刺史仍為督豫州之西陽司州之汝南二郡輔
國將軍豫州刺史持節如故未之任建武元年進號西
中郎將封聞喜縣公遷使持節都督荆雍益寧梁南北
秦七州軍事右將軍荆州刺史改封曲江公髙宗子弟
弱小晉安王寳義有廢疾故以遙光為揚州居中遥欣
居陕西在外權勢并在其門遥欣好勇聚畜武士以為
形援四年進號平西將軍永泰元年以雍州虜寇詔遥
欣本官領刺史寧蠻校尉移鎮襄陽虜退不行永元元
年卒年三十一贈侍中司空諡康公𦵏用王禮
遥昌字季暉解褐祕書郎太孫舍人給事中祕書丞興
元元年除黄門侍郎未拜仍為持節督郢司二州軍事
寧朔將軍郢州刺史建武元年進號冠軍將軍封豐城
縣公千五百户未之鎮徙督豫州郢州之西陽司州之
汝南二郡軍事征虜將軍豫州刺史持節如故二年虜
主元宏寇夀春遣使呼城内人遥昌遣參軍崔慶逺朱
選之詣宏慶逺曰旌盖飄颻逺渉淮泗風塵慘烈無乃
上勞宏曰六龍騰躍倐忽千里經途未逺不足為勞慶
逺曰川境既殊逺勞軒駕屈完有言不虞君之渉吾地
也何故宏曰故當有故卿欲使我含瑕依違為欲指斥
其事慶逺曰君包荒之徳本施北政未承来議無所含
瑕宏曰朕本欲有言㑹卿來問齊主廢立有其例不慶
逺曰廢昏立眀古今同揆中興克昌豈惟一代主上與
先武帝非唯昆季有同魚水武皇臨崩託以後事嗣孫
荒迷廢為鬱林功臣固請爰立眀聖上逼太后之嚴令
下廹羣臣之稽顙俯從億兆踐登皇極未審聖㫖獨何
疑怪宏曰聞卿此言殊解我心但哲婦傾城何足可用
果如所言武帝子弟今皆何在慶逺曰七王同惡皆伏
管蔡之誅其餘列蕃二十餘國内升清階外典方牧哲
婦之戒古人所惑然十亂盈朝實唯文母宏曰如我所
聞靡有孑遺卿言美而乖實未之全信宏又曰雲羅所
掩六合宜一故往年與齊武有書言今日之事書似未
達齊主命也南使反情有愴然朕亦保兵此段猶是本
意不必専為問罪若如卿言便可釋然慶逺曰見可而
進知難而退聖人竒兵今㫖欲憲章聖人不失舊好豈
不善哉宏曰卿為欲朕和親為欲不和慶逺曰和親則
二國交歡蒼生再賴不和則二國交怨蒼生塗炭和與
不和裁由聖𠂻宏曰朕来為復遊行鹽境北去洛都率
爾便至亦不攻城亦不伐塢卿勿以為慮宏設酒及羊
炙雜果又謂慶逺曰聽卿主克黜凶嗣不違忠孝何以
不立近親如周公輔成王而茍欲自取慶逺荅曰成王
有亞聖之賢故周公得輔而相之今近蕃雖無悖徳未
有成王之賢霍光亦捨漢蕃親而逺立宣帝宏曰若爾
霍光嚮自立為君當復得為忠臣不慶逺曰此非其類
乃可言宣帝立與不立義當云何皇上豈得與霍光為
匹若爾何以不言武王伐紂何意不立微子而輔之茍
貪天下宏大笑眀日引軍向城東遣道登道人進城内
施衆僧絹五百匹慶逺選之各袴褶絡帶遥昌永泰元
年卒上愛遥昌兄弟如子甚痛惜之贈車騎將軍儀同
三司帝以問徐孝嗣孝嗣曰豐城本資尚輕贈以班台
如為小過帝曰卿乃欲存萬代准則此我孤兄子不得
與計諡憲公
安陸昭王緬字景業善容止初為祕書郎宋邵陵王文
學中書郎建元元年封安陸侯邑千户轉太子中庶子
遷侍中世祖即位遷五兵尚書領前軍將軍仍出為輔
國將軍吳郡太守少時大著風績竟陵王子良與緬書
曰竊承下風數十年来未有此政世祖嘉其能轉持節
都督郢州司州之義陽軍事冠軍將軍郢州刺史永眀
五年遷為侍中領驍騎將軍仍遷中領軍眀年轉散騎
常侍太子詹事出為㑹稽太守常侍如故遷使持節都
督雍梁南北秦四州荆州之竟陵司州之隨郡軍事左
將軍寧蠻校尉雍州刺史緬留心辭訟親自隐卹刼抄
度口皆赦遣許以自新再犯乃加誅為百姓所畏愛九
年卒詔賻錢十萬布二百匹喪還百姓緣沔水悲泣設
祭於峴山為立祠贈侍中衛將軍持節都督刺史如故
給鼓吹一部諡昭侯年三十七髙宗少相友愛時為僕
射領衛尉表求解衛尉私第展哀詔不許每臨緬靈輙
慟哭不成聲建武元年贈侍中司徒安陸王邑二千户
子寳晊嗣為持節督湘州軍事輔國將軍湘州刺史弟
寳覽為江陵公寳宏汝南公邑各千五百户二年寳晊
進號冠軍將軍三年寳宏改封霄城永元元年以安陸
郡邉虜寳晊改封湘東王進號征虜將軍二年為左衛
將軍髙宗兄弟一門皆尚吏事寳晊粗好文章義師下
寳晊在城内東昏廢寳晊望物情歸已坐待法駕既而
城内送首詣梁王宣徳太后臨朝以寳晊為太常寳晊
不自安謀反兄弟皆伏誅
史臣曰太祖膺期御世二昆夙殞慶命傍流追序蕃胙
安陸王緬以宗子戚屬弱年進仕典郡臨州去有餘迹
遺愛在民盖因情而可感學以從政夫豈必然
贊曰太祖二昆追樹雙蕃元託繼𦙍貞興子孫並用威
福自取亡存安陸稱美事表西魂
　
　
　
　
　南齊書卷四十五
　南齊書卷四十五考證
宗室遥昌傳興元元年○諸本同(臣承蒼/)按齊世無興
　元年號海陵王立改隆昌元年為延興元年冬十月
　以新除黄門郎為郢州刺史興元當即延興之訛
　
　
　
　
　
　
　
　
　
　
　
　南齊書卷四十五考證
欽定四庫全書
　南齊書卷四十六
　　梁　　　蕭　　　子　　　顯　　　撰
　列傳第二十七
　　王秀之　王　慈　蔡　約　陸慧曉　(顧憲之/)
　　蕭恵基
王秀之字伯奮琅邪臨沂人也祖裕宋左光祿大夫儀
同三司父瓚之金紫光禄大夫秀之㓜時裕愛其風采
起家著作佐郎太子舍人父卒為菴舍於墓下持喪服
闋復職吏部尚書褚淵見秀之正潔欲與結婚秀之不
肯以此頻轉為兩府外兵參軍遷太子洗馬司徒左西
屬桂陽王司空從事中郎秀之知休範將反辭疾不就
出為晉平太守至郡期年謂人曰此邦豐壤禄俸常充
吾山資已足豈可久留以妨賢路上表請代時人謂王
晉平恐富求歸還為安成王驃騎諮議轉中郎又為太
祖驃騎諮議昇眀二年轉左軍長史尋陽太守隨府轉
鎮西長史南郡太守府主豫章王嶷既封王秀之遷為
司馬河東太守辭郡不受加寧朔將軍改除黄門郎未
拜仍遷豫章王驃騎長史於荆州立學以秀之領儒林
祭酒遷寧朔將軍南郡王司馬復為黄門郎領羽林監
遷長沙王中軍長史世祖即位為太子中庶子吏部郎
出為義興太守遷侍中祭酒轉都官尚書初秀之祖裕
性貞正徐羡之傅亮當朝裕不與来往及致仕隱吳興
與子瓚之書曰吾欲使汝處不競之地瓚之歴官至五
兵尚書未嘗詣一朝貴江湛謂何偃曰王瓚之今便是
朝隐及桞元景顔師伯令僕貴要瓚之竟不候之至秀
之為尚書又不與令王儉欵接三世不事權貴時人稱
之轉侍中領射聲校尉出為輔國將軍隨王鎮西長史
南郡内史州西曹茍平遺秀之交知書秀之拒不答平
乃遺書曰僕聞居謙之位既刋于易慠不可長禮眀其
文是以信陵致夷門之義燕丹收荆卿之節皆以禮而
然矣丈夫處世豈可寂寞恩榮空為後代一丘土足下
業潤重光聲居朝右不修髙世之績將何隔於愚夫僕
耿介當年不通羣品饑寒白首望物嗟来成人之美春
秋所善薦我寸長開君尺短故推風期徳規於相益實
非碌碌有求於平原者也僕與足下同為四海國士夫
盛衰迭代理之恒數名位參差運之通塞豈品徳權行
為之者哉第五之號既無易於驃騎西曹之名復何推
於長史足下見答書題久之以君若此非典何宜施之
於國士如其循禮禮無不答謹以相還亦何犯於逆鱗哉
君子處人以徳不以位相如不見屈於澠池毛遂安受
辱於郢門造敵臨事僕必先於二子未知足下之貴足
下之威孰若秦楚兩王僕以徳為寳足下以位為寳各
寳其寳於此敬宜常聞古人交絶不泄惡言僕謂之鄙
無以相貽故薦貧者之贈平頴川人豫章王嶷為荆州
時平獻書令減損奢麗豫章王優教酬答尚書令王儉
當事平又與儉書曰足下建髙世之名而不顯髙世之
迹將何以書於齊史哉至是南郡綱紀啓隨王子隆請
罪平平上書自申秀之尋徴侍中領游擊將軍未拜仍
為輔國將軍呉興太守秀之常云位至司徒左長史可
以止足矣吳興郡隐業所在心願為之到郡修治舊山
移置輜重隆昌元年卒官年五十三諡曰簡子秀之宗
人僧祐太尉從祖兄也父遠光祿勲宋世為之語曰王
逺如屏風屈曲從俗能蔽風露而僧祐負氣不羣儉常
候之辭不相見世祖數閲武僧祐獻講武賦儉借觀僧
祐不與竟陵王子良聞僧祐善彈琴於座取琴進之不
肯從命永眀末為太子中舍人在直屬疾代人未至僧
祐委出為有司所奏贖論官至黄門郎時衛軍掾孔逭
亦抗直著三吳決錄不傳
王慈字伯寳琅邪臨沂人司空僧䖍子也年八嵗外祖
宋太宰江夏王義恭迎之内齋施寳物恣聽所取慈取
素琴石研義恭善之少與從弟儉共書學除祕書郎太
子舍人安成王撫軍主簿轉記室遷祕書丞司徒左西
屬右長史試守新安太守黄門郎太子中庶子領射聲
校尉安成王冠軍豫章王司空長史司徒左長史兼侍
中出為輔國將軍豫章内史父憂去官起為建武將軍
吳郡太守遷寧朔將軍大司馬長史重除侍中領歩兵
校尉慈以朝堂諱榜非古舊制上表曰夫帝后之徳綢
繆天地君人之亮蟬聫日月至於名族不著昭自方䇿
號諡聿宣載伊篇籍所以魏臣據中以建議晉主依經
以下詔朝堂榜誌諱字懸露義非綿古事殷中世空失
資敬之情徒乖嚴配之道若乃武功鼎臣贊庸元吏或
以勲崇或由姓表故孔悝見銘謂標叔舅子孟應圖稱
題霍氏况以處一之重列尊名以止仁無二之貴夤沖
文而止敬昔東平即世孝章廵宫而灑泣新野云終和
熹見似而流涕感循舊類尚或深心矧觀徽跡能無惻
隐今扄禁嶔邃動延車盖若使鑾駕紆覧四時臨閲豈
不重増聖慮用感宸衷愚謂空標簡第無益於匪躬直
述朝堂寧虧於夕惕伏惟陛下保合萬國齊聖羣生當
删前基之弊軌啓皇齊之孝則詔付外詳議博士李撝
議據周禮凡有新令必奮鐸以警衆乃退以憲之于王
宫注憲表懸之也太常丞王僴之議尊極之名宜率土
同諱目可得覩口不可言口不可言則知之者絶知之
者絶則犯觸必衆儀曹郎任昉議撝取證眀之文僴之
即情惟允直班諱之典爰自漢世降及有晉厯代無爽
今之諱榜兼眀義訓邦之字國實為前事之徴名諱之
重情敬斯極故懸諸朝堂搢紳所聚將使起伏晨昏不
違耳目禁避之道昭然易從此乃敬恭之深㫖何情典
之或廢尊稱霍氏理例乖方居下以名故以不名為重
在上必諱故以班諱為尊因心則理無不安即事則習
行已久謂宜式遵無所創革慈議不行慈患脚世祖敕
王晏曰慈在職未久既有㣲疾不堪朝又不能騎馬聽
乗車在仗後江左来少例也以疾從閑任轉冠軍將軍
司徒左長史慈妻劉秉女子觀尚世祖長女吳縣公主
修婦禮姑未嘗交答江夏王鋒為南徐州妃慈女也以
慈為冠軍將軍東海太守加秩中二千石行徐州府事
還為冠軍將軍廬陵王中軍長史未拜永眀九年卒年
四十一謝超宗嘗謂慈曰卿書何當及䖍公慈曰我之
不得仰及猶雞之不及鳯也時人以為名答追贈太常
諡懿子
蔡約字景撝濟陽考城人也祖廓宋祠部尚書父興宗
征西儀同約少尚宋孝武女安吉公主拜駙馬都尉祕
書郎不拜順帝車騎驃騎行參軍通直郎不􁂗遷太祖
司空東閤祭酒太尉主簿齊臺建為世子中舍人仍隨
度東宫轉鄱陽王友竟陵王鎮北征北諮議領記室中
書郎司徒右長史黄門郎領本州中正出為新安太守
復為黄門郎領射聲校尉通直常侍領驍騎將軍太子
中庶子領屯騎校尉永眀八年八月合朔約脱武冠解
劒於省眠至下鼓不起為有司所奏贖論太孫立領校
尉如故出為宜都王冠軍長史淮南太守行府州事世
祖謂約曰今用卿為近蕃上佐想副我所期約曰南豫
宻邇亰師不治自理臣亦何人爝火不息時諸王行事
多相裁割約在任主佐之間穆如也遷司徒左長史髙
宗為録尚書輔政百僚屣履到席約躡屐不改帝謂江
祏曰蔡氏是禮度之門故自可悦祏曰大將軍有揖客
復見於今建武元年遷侍中眀年遷西陽王撫軍長史
加冠軍將軍徙廬陵王右軍長史將軍如故轉都官尚
書遷邵陵王師加給事中江夏王車騎長史加征虜將
軍並不拜好飲酒夷淡不與世雜遷太子詹事永眀二
年卒年四十四贈太常
陸慧曉字叔眀吳郡吳人也祖萬載侍中父子真元嘉
中為海陵太守時中書舍人秋當親幸家在海陵假還
𦵏父子真不與相聞當請發民治橋又以妨農不許彭
城王義康聞而賞焉自臨海太守眼疾歸為中散大夫
卒慧曉清介正立不雜交游㑹稽内史同郡張暢見慧
曉童㓜便嘉異之張緒稱之曰江東裴樂也初應州郡
辟舉秀才衛尉史歴諸府行參軍以母老還家侍養十
餘年不仕太祖輔政除為尚書殿中郎隣族来相賀慧
曉舉酒曰陸慧曉年踰三十婦父領選始作尚書郎卿
輩乃復以為慶邪太祖表禁奢侈慧曉撰答詔草為太
祖所賞引為太傅東閤祭酒建元初仍遷太子洗馬武
陵王曅守㑹稽上為精選僚吏以慧曉為征虜功曹與
府參軍沛國劉璡同從述職行至呉璡謂人曰吾聞張
融與陸慧曉並宅其間有水此水必有異味遂往酌而
飲之廬江何㸃薦慧曉於豫章王嶷補司空掾加以恩
禮轉長沙王鎮軍諮議參軍安陸侯緬為吳郡復禮異
慧曉慧曉求補緬府諮議參軍遷始興王前將軍安西
諮議領冠軍錄事參軍轉司徒從事中郎遷右長史時
陳郡謝朏為左長史府公竟陵王子良謂王融曰我府
二上佐求之前世誰可為比融曰兩賢同時便是未有
前例子良於西邸抄書令慧曉參知其事尋遷西陽王
征虜巴陵王後軍臨汝公輔國三府長史行府州事復
為西陽王左軍長史領㑹稽郡丞行郡事隆昌元年徙
為晉熙王冠軍長史江夏内史行郢州事慧曉歴輔五
政治身清肅僚佐以下造詣趣起送之或謂慧曉曰長
史貴重不宜妄自謙屈答曰我性惡人無禮不容不以
禮處人未嘗卿士大夫或問其故慧曉曰貴人不可卿
而賤者可卿人生何容立輕重於懐抱終身常呼人位
建武初除西中郎長史行事内史如故俄徴黄門郎未
拜遷吏部郎尚書令王晏選門生補内外要局慧曉為
用數人而止晏恨之送女妓一人欲與申好慧曉不納
吏曹都令史歴政以来諮執選事慧曉任已獨行未嘗
與語帝遣左右單景儁以事誚問慧曉謂景儁曰六十
之年不復能諮都令史為吏部郎也上若謂身不堪便
當拂衣而退帝甚憚之後欲用為侍中以形短小乃止
出為輔國將軍晉安王鎮北司馬征北長史東海太守
行府州事入為五兵尚書行揚州事崔慧景事平領右
軍將軍出監南徐州少時仍遷持節督南兗兗徐青冀
五州軍事輔國將軍南兗州刺史至鎮俄爾以疾歸卒
年六十二贈太常
同郡顧憲之字士思宋鎮南將軍凱之孫也性尤清直
永眀六年為隨王東中郎長史行㑹稽郡事時西陵戍
主杜元懿啓吳興無秋㑹稽豐登商旅往来倍多常嵗
西陵牛埭稅官格日三千五百元懿如即所見日可一
倍盈縮相兼畧計年長百萬浦陽南北津及桞浦四埭
乞為官領攝一年格外長四百許萬西陵戍前檢税無
妨戌事餘三埭自舉腹心世祖敕示㑹稽郡此詎是事
宜可訪察即啓憲之議曰尋始立牛埭之意非茍逼僦
以納稅也當以風濤迅險人力不㨗屢致膠溺濟急利
物耳既公私是樂所以輸直無怨亰師航渡即其例也
而後之監領者不達其本各務已功互生理外或禁遏
别道或空稅江行或撲船倍價或力周而猶責凡如此
類不經埭煩牛者上詳被報格外十條並䝉停寢從来
諠訴始得暫弭案吳興頻嵗失稔今兹尤饉去乏從豐
良由饑棘或徴貨貿粒還拯親累或提攜老弱陳力餬
口埭司責稅依格弗降舊格新減尚未議登格外加倍
將以何術皇慈恤隐振廪蠲調而元懿幸災𣙜利重増
困瘼人而不仁古今共疾且比見加格置市者前後相
屬非惟新加無贏並皆舊格猶闕愚恐元懿今啓亦當
不殊若事不副言懼貽譴詰便百方侵苦為公賈怨元
懿禀性苛刻已彰往効任以物土譬以狼將羊其所欲
舉腹心亦當虎而冠耳書云與其有聚斂之臣寧有盜
臣此言盜公為損盖微斂民所害乃大也今雍熙在運
草木含澤其非事宜仰如聖㫖然掌斯任者應簡㢘平
㢘則不竊於公平則無害於民矣愚又以便宜者盖謂
便於公宜於民也竊見頃之言便宜者非能於民力之
外用天分地也率皆即日不宜於民方来不便於公名
與實反有乖政體凡如此等誠宜深察山隂一縣課户
二萬其民貲不滿三千者殆將居半刻又刻之猶且三
分餘一凡有貲者多是士人復除其貧極者悉皆露户
役民三五屬官盖惟分定百端輸調又則常然比衆局
檢校首尾尋續横相質累者亦復不少一人被攝十人
相追一緒裁萌千孽互起蠶事弛而農業廢賤取庸而
貴舉責應公贍私日不暇給欲無為非其可得乎死且
不憚矧伊刑罰身且不愛何况妻子是以前檢未窮後
巧復滋網辟徒峻猶不能悛竊尋民之多偽實由宋季
軍旅繁興役賦殷重不堪勤劇倚巧祈優積習生常遂
迷忘反四海之大黎庶之衆心用參差難卒澄一化宜
以漸不可疾責誠存不擾蔵疾納汙實増崇曠務詳寛
簡則稍自歸淳又被符簡病前後年月久遠其事不存
符㫖既嚴不敢闇信縣簡送郡郡簡呈使殊形詭狀千
變萬源聞者忽不經懐見者實足傷駭兼親屬里伍流
離道路時轉寒涸事方未已其士人婦女彌難厝衷不
簡則疑其有巧欲簡復未知所安愚謂此條宜委縣簡
保舉其綱領畧其毛目乃囊漏不出貯中庶嬰疾沈痼
者重荷生造之恩也又永興諸暨離唐㝢之寇擾公私
殘燼彌復特甚儻值水旱實不易念俗諺云㑹稽打鼓
送卹吳興歩擔令史㑹稽舊稱沃壤今猶若此吳興本
是塉土事在可知因循餘弊誠宜改張沿元懿今啓敢
陳管見世祖並從之由是深以方直見委仍行南豫南
兗二州事籖典諮事未嘗與色動遵法制歴黄門郎吏
部郎永元中為豫章内史
蕭恵基南蘭陵蘭陵人也祖源之宋前將軍父思話征
西將軍儀同三司恵基㓜以外戚見江夏王義恭歎其
詳審以女結婚解褐著作佐郎征北行參軍尚書水部
左民郎出為湘東内史除奉車都尉撫軍車騎主簿泰
始初兄益州刺史惠開拒命眀帝遣恵基奉使至蜀宣
㫖慰勞恵開降而益州土人反引氐賊圍州城恵基於
外宣示朝廷威賞於是氐人邵虎郝天賜等斬賊帥馬
興懐以降還為太子中舍人恵基西使千餘部曲並欲
論功恵基毁除勲簿競無所用或問其此意恵基曰我
若論其此勞則驅馳無已豈吾素懐之本邪出為武陵
内史中書黄門郎恵基善𨽻書及奕棊太祖與之情好
相得早相器遇桂陽之役恵基姊為休範妃太祖謂之
曰卿家桂陽遂復作賊太祖頓新亭壘以恵基為軍副
恵基弟恵朗親為休範攻戰恵基在城内了不自疑出
為豫章太守還為吏部郎遷長兼侍中袁粲劉秉起兵
之夕太祖以秉是恵基妹夫時直在侍中省遣王敬則
觀其指趣見恵基安靜不與秉相知由是益加恩信討
沈攸之加恵基輔國將軍徙頓新亭事寧解軍號領長
水校尉母憂去官太祖即位為征虜將軍衛尉恵基就
職少時累表陳解見許服闋為征虜將軍東陽太守加
秩中二千石凡歴四郡無所蓄聚還為都官尚書轉掌
吏部永眀三年以久疾徙為侍中領驍騎將軍尚書令
王儉朝宗貴望恵基同在禮閤非公事不私覿焉五年
遷太常加給事中自宋大眀以来聲伎所尚多鄭衛淫
俗雅樂正聲鮮有好者恵基解音律尤好魏三祖曲及
相和歌每奏輒賞悅不能已當時能棊人琅邪王抗第
一品吳郡褚思莊㑹稽夏赤松並第二品赤松思速善
於大行思莊思遲巧於鬭棊宋文帝世羊𤣥保為㑹稽
太守帝遣思莊入東與𤣥保戲因製局圖還於帝前覆
之太祖使思莊與王抗交賭自食時至日暮一局始竟
上倦遣還省至五更方決抗睡於局後思莊達曉不寐
世或云思莊所以品第致髙緣其用思深久人不能對
也抗思莊並至給事中永眀中敕抗品棊竟陵王子良
使恵基掌其事初思話先於曲阿起宅有閑曠之致恵
基常謂所親曰湏婚嫁畢當歸老舊廬立身退素朝廷
稱為善士眀年卒年五十九追贈金紫光禄大夫弟恵
休永眀四年為廣州刺史罷任獻奉傾資上敕中書舍
人茹法亮曰可問蕭恵休吾先使卿宣敕答其勿以私
祿足充獻奉今段殊覺其下情厚於前後人問之故當
不復私邪吾欲分受之也十一年自輔國將軍南海太
守為徐州刺史鬱林即位進號冠軍將軍建武二年虜
圍鍾離恵休拒守虜遣使仲長文真謂城中曰聖上方
修文徳何故完城拒命參軍羊倫答曰獫狁孔熾我是
用急虜攻城恵休拒戰破之遷侍中領歩兵校尉封建
安縣子五百户永元元年徙吳興太守徴為右僕射吳
興郡項羽神舊酷烈世人云恵休事神謹故得美遷二
年卒贈金紫光祿大夫恵休弟恵朗善騎馬同桂陽賊
叛太祖赦之復加序用永眀九年為西陽王征虜長史
行南兗州事典籖何益孫贓罪百萬棄市恵朗坐免官
史臣曰長揖上宰廷折公卿古稱遺直希之未過若夫
根孤地危峻情不屈則其道雖行其身永廢故多借路
求容遜辭自貶髙流世業不待旁通直轡揚鑣莫能夭
閼王秀之世守家風不降節於權輔美矣哉
贊曰秀處邦朝清心直已伯寳世族榮家為美約守先
業觀進知止慧曉貞亮斯焉君子恵基恵和時之選士
　
　
　
　
　南齊書卷四十六
　南齊書卷四十六考證
王秀之傳太尉從祖兄也○(臣承蒼/)按太尉下當有儉
　字僧祐𢎞之孫儉曇首之孫故曰從祖兄
　
　
　
　
　
　
　
　
　
　
　
　
　南齊書卷四十六考證
欽定四庫全書
　南齊書卷四十七
　　梁　　　蕭　　　子　　　顯　　　撰
　列傳第二十八
　　王　融　　謝　脁
王融字元長琅邪臨沂人也祖僧達中書令曽髙竝台
輔僧達答宋孝武云亡父亡祖司徒司空父道琰廬陵
内史母臨川太守謝惠宣女惇敏婦人也敎融書學融
少而神明警惠博渉有文才舉秀才晋安王南中郎板
行叅軍坐公事免竟陵王司徒板法曹行參軍遷太子
舍人融以父官不通弱年便欲紹興家業啓世祖求自
試曰臣聞春庚秋蟀集候相悲露木風榮臨年共悦夫
唯動植且或有心況在生靈而能無感臣自奉望宫闕
沐浴恩私拔迹庸虚參名盛列纓劒紫複趨歩丹墀嵗
時歸來誇榮邑里然無懃而官昔賢曽議不任而祿有
識必譏臣所用慷慨憤懣不遑自晏誠以深恩鮮報聖
主難逢蒲栁先秋光隂不待貪及明時展悉愚効以酬
陛下不世之仁若微誠獲信短才見序文武吏法唯所
施用夫君道含𢎞臣術無隱翁歸乃居中自見充國曰
莫若老臣竊景前修敢蹈輕節以冒不媒之鄙式罄奉
公之誠抑又唐堯在上不參二八管夷吾恥之臣亦恥
之願陛下裁覽遷祕書丞從叔儉初有儀同之授融贈
詩及書儉甚竒憚之笑謂人曰穣侯印詎便可觧尋遷
丹陽丞中書郎虜使遣求書朝議欲不與融上疏曰臣
側聞僉議疑給虜書如臣愚情切有未喻夫虜人面獸
心狼猛蜂毒暴悖天經虧違地義逋竄燭幽去來豳朔
綿周漢而不悛歴晋宋其踰梗豈有愛敬仁智恭讓亷
脩慙犬馬之馴心同鷹虎之反目設槀秣有儲筋竿足
用必以草竊闗燧宼擾邊疆寧容欵塞卑辭承衣請朔
陛下務存遵飬不時侮亡許其膜拜之誠納裘之賮况
復願同文軌儻見欵遣思奉聲教方致猜拒將使舊邑
遺逸未知所寘衰胡餘噍或能自推一令蔓草難鉏涓
流泛酌豈直疥癢輕痾容為心腹重患抑孫武之言也
困則數罰窘則多賞先暴而後畏其衆者虜之謂乎前
中原士庶雖淪懾殊俗至於婚葬之晨猶巾褠為禮而
禁令苛刻動加誅轘於時獯粥初遷犬羊尚結即心徒
怨困懼成逃自其將卒奔離資峙銷闕北畏勍蠕西逼
南胡民背如崩勢絶防斷於是曲從物情偽竊章服歴
年將絶隱蔽無聞既南向而泣者日夜以覬北顧而辭
者江淮相屬㐫謀嵗窘淺慮無方於是稽顙郊門問禮
求樂若來之以文德賜之以副書漢家軌儀重臨畿輔
司隸傳節復入闗河無待八百之師不期十萬之衆固
其提漿佇俟揮戈願倒三秦大同六漢一綂又虜前後
奉使不專漢人必介以匈奴備諸覘獲且設官分職彌
見其情抑退舊苗扶任種戚師保則后族馮晋國總錄
則邽姓直勒渴侯台鼎則邱頽茍仁端執政則目凌鉗
耳至於東都羽儀西京簮帶崔孝伯程虞虯乆在著作
李元和郭季祐上于中書李思沖飾虜清官游明根泛
居顯職今經典逺被詩史北流馮李之徒必欲遵尚直
勒等類居致乖阻何則匈奴以氊騎為帷牀馳射為糇
糧冠方㡌則犯沙陵雪服左衽則風驤鳥逝若衣以朱
裳戴之𤣥冕節其揖讓敎以翔趨必同艱桎梏等懼冰
淵婆娑􁤉躃困而不能前已及夫春草水生阻散馬之
適秋風木落絶驅禽之歡息沸脣於桑墟别醍乳於冀
俗聼韶雅如䏊瞶臨方丈若爰居馮李之徒固得志矣
虜之㓙族其如病何於是風土之思深愎戾之情動拂
衣者連裾抽鋒者比鏃部落爭於下酋渠危於上我一
舉而兼吞卞莊之勢必也且棘寳薦虞晉疆彌盛大鍾
出智宿氏以亡帝畧遠孚無思不服鑾光幸岱匪暮斯
朝臣請收籍伊瀍茲書復掌猶取之内府藏之外籝於
理有愜即事何損若狂言足採請决敇施行世祖答曰
吾意不異卿今所啓比相見更委悉事竟不行永明末
世祖欲北伐使毛惠秀畫漢武北伐圖使融掌其事融
好功名因此上疏曰臣聞情慉自中事符則感象構於
始機動斯彰莊敬之道可宗㑹揖讓其彌肅勇烈之士
足貴應鼙鐸以増思肇植生民厥詳既緬降及興運維
道有徵莫不有所因循而升皇業者也若夫膏腴既稱
天乙知五方之富皮幣已列帝劉測四海之尊異封禪
之文則升中之典攸鬯歎輿地之圖乃席卷之庸是立
伏惟陛下竆神盡聖總極居中偶化兩儀均明二耀拯
𤣥綱於頺絶反至道於澆淳可謂區㝢儀形齊民先覺
者也臣亦遭逢生此嘉運鑿飲耕食自幸唐年而識用
昬霾經術疎淺將薖且軸豈蕨與薇皇鑒燭幽天髙聼
下賞片言之或善矜一物之失時湔拂塵蒙霑飾光價
㧞足草廬厠身朝序復得拜賀嵗時瞻望日月於臣心
願曽已畢矣但千祀一逢休明難再思策鈍駑樂陳涓
􁦬竊習戰陣攻守之術農桑牧藝之書申商韓墨之權
伊周孔孟之道常願待詔朱闕俯對青蒲請閑宴之私
談當世之務位賤人微徒深傾欵方今九服清怡三靈
和晏木有附枝輪無異轍東鞮獻舞南辮傳歌羌僰踰
山秦屠越海舌象翫委體之懃輶譯厭瞻廵之數固將
開桂林於鳯山創金城於西守而蠢爾獯狄敢讐大邦
假息關河竊命函谷淪故京之爽塏變舊邑而荒涼息
反坫之儒衣乆伊川之被髮北地殘氓東都遺老莫不
茹泣吞悲傾耳戴目翹心仁政延首王風若試馳咫尺
之書具甄戎旅之卒徇其墮城納其降虜可勿勞弦鏃
無待干戈眞皇王之兵征而不戰者也臣乞以執殳先
邁式道中原澄澣渚之恒流掃狼山之積霧係單于之
頸屈左賢之膝習呼韓之舊儀拜鑾輿之廵幸然後天
移雲動勒封岱宗咸五登三追蹤七十百神肅警萬國
具僚璯弁星離玉帛雲聚集三燭於蘭席聆萬嵗之禎
聲豈不盛哉豈不韙哉昔桓公志在伐莒郭牙審其幽
趣魏后心存去漢德祖究其深言臣愚昧忖誠不足以
知微然伏揆聖心規模𢎞遠既圖載其事必克就其功
臣不勝歡喜圖成上置琅邪城射堂壁上遊幸輒觀視
焉九年上幸芳林園褉宴朝臣使融為曲水詩序文藻
富麗當世稱之上以融才辯十一年使兼主客接虜使
房景高宋弁弁見融年少問主客年幾融曰五十之年
乆踰其半因問在朝聞主客作曲水詩序景高又云在
北聞主客此製勝於顔延年實願一見融乃示之後日
宋弁於瑶池堂謂融曰昔觀相如封禪以知漢武之德
今覽王生詩序用見齊王之盛融曰皇家盛明豈直比
蹤漢武更慙鄙製無以遠匹相如上以虜獻馬不稱使
融問曰秦西冀北實多駿驥而魏主所獻良馬乃駑駘
之不若求名檢事殊為未孚將旦旦信誓有時而爽駉
駉之牧不能復嗣宋弁曰不容虚偽之名當是不習土
地融曰周穆馬跡徧於天下若騏驥之性因地而遷則
造父之策有時而躓弁曰王主客何為懃懃於千里融
曰卿國既異其優劣聊復相訪若千里日至聖上當駕
鼓車弁曰向意既湏必不能駕鼓車也融曰買死馬之
骨亦郭隗之故弁不能答融自恃人地三十内望為公
輔直中書省夜歎曰鄧禹笑人行逢大􁅉開喧湫不得
進又歎曰車前無八騶卒何得稱為丈夫朝廷討雍州
刺史王奐融復上䟽曰臣毎覽史傳見憂國忘家捐生
報德者未嘗不撫卷歎息以為今古共情也然或以片
言微感一飡小惠參國士之眄同布素之遊耳豈有如
臣獨拔無聞之伍過超非分之位名器雙假榮禄兩升
而宴安􁀈罷之晨優游旰食之日所以敢布丹愚仰聞
宸聽今議者或以西夏為念臣竊謂之不爾其故何哉
陛下聖明羣臣悉力順以制逆上而御下指開賞黜之
言微示生死之路方域之人皆相為敵既兵威遠臨人
不自保雖窮鳥必啄固等命於梁鶉困獸斯驚終竝懸
於廚鹿凱師勞飲固不待晨臣之寸心獨有微願自獫
狁薦食荒侮伊瀍天道禍滛危亡日至母后内難兵力
外虚謡言物情屬當今㑹若藉巫漢之歸師騁士卒之
餘憤取圅谷如反掌陵關塞若摧枯但士非素蓄無以
即用不教民戰是實棄之特希私集部曲豫加習校若
䝉垂許乞𨽻監省拘食人身權備石頭防衛之數臣少
重名節早習軍旅若試而無績伏受面欺之誅用且有
功仰酬知人之哲會虜動竟陵王子良於東府募人板
融寧朔將軍軍主融文辭辯㨗尤善倉卒屬綴有所造
作援筆可待子良特相友好情分殊常晩節大習騎馬
才地既華兼藉子良之勢傾意賓客勞問周欵文武翕
習輻湊之招集江西傖楚數百人竝有幹用世祖疾篤
暫絶子良在殿内太孫未入融戎服絳衫於中書省閤
口斷東宫仗不得進欲立子良上既蘇太孫入殿朝事
委高宗融知子良不得立乃釋服還省歎曰公誤我鬱
林深忿疾融即位十餘日收下廷尉獄然後使中丞孔
稚珪倚為奏曰融姿性剛險立身浮競動迹驚羣抗言
異類近塞外微塵苦求將領遂招納不逞扇誘荒傖狡
弄聲勢專行權利反覆脣齒之間傾動頰舌之内威福
自己無所忌憚誹謗朝政歴毁王公謂已才流無所推
下事曝遠近使融依源據答融辭曰囚實頑蔽觸行多
諐但夙忝門素得奉教君子爰自總髪迄將立年州閭
郷黨見許愚愼朝廷衣冠謂無舋咎遇䝉大行皇帝奬
育之恩又荷文皇帝識擢之重司徒公賜預士林安陸
王曲垂眄接既身被國慈必欲以死自効前後陳伐虜
之計亦仰簡先朝今段犬羊乍擾紀僧眞奉宣先勅賜
語北邉動静令囚草撰符詔于時即因啟聞希侍鑾輿
及司徒宣勅招募同例非一實以戎事不小不敢承教
續䝉軍號賜使招集銜敕而行非敢虚扇且格取亡叛
不限傖楚狡弄聲勢應有形迹專行權利又無贓賄反
覆脣齒之間未審悉與誰言輕動頰舌之内不容都無
彼此但聖主膺教實所沐浴自上甘露頌及銀甕啟三
日詩序接虜使語辭竭思稱揚得非誹謗且王公百司
唯賢是與高下之敬等秩有差不敢踰濫豈應訾毁囚
才分本劣謬被策用悚怍之情夙宵兢惕未嘗誇示里
閭彰曝逺邇自循自省竝愧流言良由緣淺寡虞致貽
囂謗伏惟明皇臨宇普天䝉澤戊寅赦恩輕重必宥百
日曠期始蒙旬日一介罪身獨嬰憲劾若事實有徵爰
對有在九死之日無恨泉壤詔於獄賜死時年二十七
臨死歎曰我若不為百嵗老母當吐一言融意欲指斥
帝在東宫時過失也融被收朋友部曲參問北寺相繼
於道融請救於子良子良憂懼不敢救融文集行於世
謝脁字𤣥暉陳郡陽夏人也祖述吳興太守父緯散騎
侍郎脁少好學有美名文章清麗觧褐豫章王太尉行
參軍歴隨王東中郎府轉王儉衛軍東閣祭酒太子舍
人隨王鎭西功曹轉文學子隆在荆州好辭賦數集僚
友朓以文才尤被賞愛流連晤對不捨日夕長史王秀
之以脁年少相動密以啟聞世祖敕曰侍讀虞雲自宜
恒應侍接脁可還都脁道中為詩寄西府曰常恐鷹隼
擊秋菊委嚴霜寄言罻羅者寥廓已高翔遷新安王中
軍記室脁牋辭子隆曰朓聞潢汙之水思朝宗而毎竭
駑蹇之乘希沃若而中疲何則臯壤摇落對之惆悵岐
路東西或以嗚悒況乃服義徒擁歸志莫從邈若墜雨
飃似秋蔕朓實庸流行能無算屬天地休明山川受納
襃採一介搜揚小善捨耒場圃奉筆莵園東泛三江西
浮七澤契闊戎旃從容讌語長裾日曵後乘載脂榮立
府廷恩加顔色沐髪晞陽未測涯涘撫臆論報早誓肌
骨不悟滄溟末運波臣自蕩渤澥方春旅翮先謝清切
蕃房寂寥舊蓽輕舟反泝弔影獨留白雲在天龍門不
見去德滋永思德滋深唯待青江可望候歸艎於春渚
朱邸方開効蓬心於秋實如其簪履或存衽席無改雖
復身塡溝壑猶望妻子知歸攬涕告辭悲來横集㝷以
本官兼尚書殿中郎隆昌初敕朓接北使朓自以口訥
啟讓不當見許高宗輔政以朓為驃騎諮議領記室掌
霸府文筆又掌中書詔誥除祕書丞未拜仍轉中書郎
出為宣城太守以選復為中書郎建武四年出為晉安
王鎭北諮議南東海太守行南徐州事啟王敬則反謀
上甚嘉賞之遷尚書吏部郎朓上表三讓中書疑脁官
未及讓以問祭酒沈約約曰宋元嘉中范曅讓吏部朱
脩之讓黄門蔡興宗讓中書竝三表詔答具事宛然近
世小官不讓遂成恒俗恐此有乖讓意王藍田劉安西
竝貴重初不自讓今豈可慕此不讓邪孫興公孔顗竝
讓記室今豈可三署皆讓邪謝吏部今授超階讓别有
意豈關官之大小撝謙之美本出人情若大官必讓便
與詣闕章表不異例既如此謂都非疑朓又啟讓上
優答不許朓善草𨽻長五言詩沈約常云二百年來無
此詩也敬皇后遷祔山陵脁撰哀策文齊世莫有及者
東昬失德江祏欲立江夏王寳𤣥末更囘惑與弟祀密
謂朓曰江夏年少輕脱不堪負荷神器不可復行廢立
始安年長入纂不乖物望非以此要富貴政是求安國
家耳遥光又遣親人劉渢密致意於朓欲以為肺腑脁
自以受恩高宗非渢所言不肯答少日遥光以脁兼知
衞尉事脁懼見引即以祏等謀告左興盛劉暄興盛不
敢發言祏聞以告遙光遙光大怒乃稱敕召脁仍囘車
付廷尉與徐孝嗣祏暄等連名啟誅脁曰謝脁資性險
薄大彰遠近王敬則往構㓙逆微有誠効自爾昇擢超
越倫伍而谿壑無厭著於觸事比遂扇動内外處處姦
說妄貶乘輿竊論宫禁間謗親賢輕議朝宰醜言異計
非可具聞無君之心既著共棄之誅宜及臣等參議宜
下北里肅正刑書詔公等啟事如此脁資性輕險乆彰
物議直以彫蟲薄伎見齒衣冠昔在渚宫構扇蕃邸日
夜從諛仰窺俯畫及還京師飜自宣露江漢無波以為
已功素論於茲而盡縉紳所以側目去夏之事頗有微
誠賞擢曲加踰邁倫序感悅未聞陵競彌著遂復矯構
風塵妄惑朱紫詆貶朝政疑閒親賢巧言利口見醜前
志涓流纖孽作戒遠圖宜有少正之刑以申去害之義
便可收付廷尉肅明國典又使御史中丞范岫奏收脁
下獄死時年三十六朓初告王敬則敬則女為脁妻常
懐刀欲報脁脁不敢相見及為吏部郎沈昭畧謂脁曰
卿人地之美無忝此職但恨今日刑於寡妻朓臨敗歎
曰我不殺王公王公由我而死
史臣曰晉世遷宅江表人無北歸之計英霸作輔芟定
中原彌見金德之不競也元嘉冄畧河南師旅傾覆自
此以來攻伐寢議雖有戰爭事存保境王融生遇永明
軍國寧息以文敏才華不足進取經畧心㫖殷懃表奏
若使宫車未晏有事邉關融之報効或不易限夫經國
體遠許乆為難而立功立事信居物右其賈誼終軍之
流亞乎
贊曰元長穎脱拊翼將飛時來運往身没志違高宗始
業乃顧𤣥暉逢昬屬亂先蹈禍機
　
　
　
　
　
　
　
　南齊書卷四十七
　南齊書卷四十七考證
王融傳居中自見○汲古閣本見下注宋本作是
事符則感○汲古閣本感下注宋本作咸按感字為是
　宋本誤也
不容都無主此○主南監本作彼
謝朓傳沈昭畧謂朓曰卿人地之美無忝此職但恨今
　日刑于寡妻○南史作尚書郎范縝嘲朓之語
　
　
　
　
　
　
　
　
　南齊書卷四十七考證
欽定四庫全書
　南齊書卷四十八
　　梁　　　蕭　　　子　　　顯　　　撰
　列傳第二十九
　　袁　彖　孔稚珪　劉　繪
袁彖字偉才陳郡陽夏人也祖洵呉郡太守父覬武陵
太守彖少有風氣好屬文及𤣥言舉秀才歴諸王府參
軍不就覬臨終與兄顗書曰史公才識可嘉足懋先基
矣史公彖之小字也服未闋顗在雍州起事見誅宋明
帝投顗屍江中不聽斂葬彖與舊奴一人微服潛行求
屍四十餘日乃得宻瘞石頭後崗身自負土懐其父集
未嘗離身明帝崩後乃改葬顗從叔司徒粲外舅征西
将軍蔡興宗竝噐之除安成王征虜參軍主簿尚書殿
中郎出為廬陵内史豫州治中太祖太傅相國主簿祕
書丞議駮國史檀超以天文志紀緯序位度五行志載
當時祥沴二篇所記事用相懸日蝕為災宜居五行超
欲立處士傳彖曰夫事闗業用方得列其名行今栖遁
之士排斥皇王陵轢将相此偏介之行不可長風移俗
故遷書未傳班史莫編一介之善無縁頓畧宜列其姓
業附出他篇遷始興王友固辭太祖使吏部尚書何戢
宣㫖令就遷中書郎兼太子中庶子又以中書兼御史
中丞轉黄門郎兼中丞如故坐弹謝超宗簡奏依違免
官㝷補安西諮議南平内史除黄門未拜仍轉長史南
郡内史行荆州事還為太子中庶子本州大中正出為
冠軍将軍監呉興郡事彖性剛嘗以微言忤世祖又與
王晏不協世祖在便殿用金柄刀子治𤓰晏在側曰外
間有金刀之言恐不宜用此物世祖愕然窮問所以晏
曰袁彖為臣説之上衘怒良乆彖到郡坐過用禄錢免
官付東冶世祖遊孫陵望東冶曰中有一好貴囚數日
車駕與朝臣幸冶履行庫藏因宴飲賜囚徒酒肉敕見
彖與語明日釋之尋白衣行南徐州事司徒諮議衛軍
長史遷侍中彖形體充腴有異於衆每從車駕射雉在
郊野數人推扶乃能徒歩㓜而母卒飬於伯母王氏事
之如親閨門中甚有孝義隆昌元年卒年四十八諡靖
子
孔稚珪字徳璋會稽山隂人也祖道隆位侍中父靈産
泰始中罷晉安太守有隠遁之懐於禹井山立館事道
精篤吉日於静屋四向朝拜涕泗滂沲東出過錢塘北
郭輒於舟中遥拜杜子恭墓自此至都東向坐不敢背
側元徽中為中散太中大夫頗觧星文好術數太祖輔
政沈攸之起兵靈産密白太祖曰攸之兵衆雖彊以天
時㝠數而觀無能為也太祖驗其言擢遷光禄大夫以
簏盛靈産上靈臺令其占候餉靈産白羽扇素隠几曰
君性好古故遺君古物稚珪少學渉有羙譽太守王僧
䖍見而重之引為主簿州舉秀才觧褐宋安成王車騎
法曹行參軍轉尚書殿中郎太祖為驃騎以稚珪有文
翰取為記室參軍與江淹對掌辭筆遷正員郎中書郎
尚書左丞父憂去官與兄仲智還居父山舍仲智妾李
氏驕妬無禮稚珪白太守王敬則殺之服闋為司徒從
事中郎州治中别駕從事史本郡中正永明七年轉驍
騎将軍復領左丞遷黄門郎左丞如故轉太子中庶子
廷尉江左相承用晉世張杜律二十卷世祖留心法令
數訊囚徒詔獄官詳正舊注先是七年尚書刪定郎王
植撰定律章表奏之曰臣尋晉律文簡辭約㫖通大綱
事之所質取斷難釋張斐杜預同注一章而生殺永殊
自晉泰始以來唯斟酌參用是則吏挾威福之勢民懐
不對之怨所以温舒獻辭於失政絳侯忼慨而興歎皇
運革祚道冠前王陛下紹興光開帝業下車之痛每惻
上仁滿堂之悲有矜聖思爰發徳音刪正刑律敕臣集
定張杜二注謹礪愚䝉盡思詳撰削其煩害録其允𠂻
取張注七百三十一條杜注七百九十一條或二家両
釋於義乃備者又取一百七條其注相同者取一百三
條集為一書凡一千五百三十二條為二十卷請付外
詳校擿其違謬從之於是公卿八座參議考正舊注有
輕重處竟陵王子良下意多使從輕其中朝議不能斷
者制㫖平決至九年稚珪上表曰臣聞匠萬物者以繩
墨為正馭大國者以法理為本是以古之聖王臨朝思
理逺防邪萌深杜姦漸莫不資法理以成化明刑賞以
樹功者也伏惟陛下躡厯登皇乘圖踐帝天地更築日
月再張五禮裂而復縫六樂穨而爰緝乃發徳音下明
詔降恤刑之文申慎罰之典敕臣與公卿八座共刪注
律謹奉聖㫖諮審司徒臣子良禀受成規創立條緒使
兼監臣宋躬兼平臣王植等抄撰同異定其去取詳議
八座裁正大司馬臣嶷其中洪疑大議衆論相背者聖
照𤣥覽斷自天筆始就成立律文二十卷録叙一卷凡
二十一卷今以奏聞請付外施用宣下四海臣又聞老
子仲尼曰古之聽獄者求所以生之今之聽獄者求所
以殺之與其殺不辜寧失有罪是則斷獄之職自古所
難矣今律文雖定必湏用之用失其平不異無律律書
精細文約例廣疑似相傾故誤相亂一乖其綱枉濫横
起法吏無觧既多謬僻監司不習無以相斷則法書徒
明於帙裏寃魂猶結於獄中今府州郡縣千有餘獄如
令一獄嵗枉一人則一年之中枉死千餘矣寃毒之死
上干和氣聖明所急不可不防致此之由又非但律吏
之咎列邑之宰亦亂其經或以軍勲餘力或以勞吏暮
齒獷情濁氣忍并生靈昬心狠態吞剝氓物虐理殘其
命曲文被其罪寃積之興復縁斯發獄吏雖良不能為
用使于公哭於邊城孝婦寃於遐外陛下雖欲宥之其
已血濺九泉矣㝷古之名流多有法學故釋之定國聲
光漢臺元常文恵績映魏閣今之士子莫肯為業縱有
習者世議所輕良由空懃永嵗不逢一朝之賞積學當
年終為閭伍所蚩将恐此書永墜下走之手矣今若𢎞
其爵賞開其勸慕課業宦流班習胄子拔其精究使處
内局簡其才良以居外仕方岳咸選其能邑長竝擢其
術則臯繇之謀指掌可致杜鄭之業鬱焉何逺然後姦
邪無所逃其刑惡吏不能藏其詐如身手之相驅若絃
括之相接矣臣以疎短謬司大理陛下發自聖𠂻憂矜
刑網御延奉訓逺照民瘼臣謹仰述天官伏奏雲陛所
奏繆允者宜寫律上國學置律學助敎依五經例國子
生有欲讀者䇿試上過髙第即便擢用使處法職以勸
士流詔報從納事竟不施行轉御史中丞遷驃騎長史
輔國将軍建武初遷冠軍将軍平西長史南郡太守稚
珪以虜連嵗南侵征役不息百姓死傷乃上表曰匈奴
為患自古而然雖三代智勇両漢權竒算畧之要二塗
而已一則鐵馬風馳奮威沙漠二則輕車出使通驛虜
庭㩁而言之優劣可覩今之議者咸以丈夫之氣恥居
物下況我天威寧可先屈呉楚勁猛𢃄甲百萬截彼鯨
鯢何往不碎請和示弱非國計也臣以為戎狄獸性本
非人倫鴟鳴狼踞不足喜怒蜂目蠆尾何闗羙惡唯宜
勝之以深權制之以逺笇𢎞之以大度處之以蟊賊豈
足肆天下之忿捐蒼生之命發雷電之怒爭蟲鳥之氣
百戰百勝不足稱雄横屍千里無益上國而蟻聚蠶攢
窮誅不盡馬足毛羣難與競逐漢髙横威海表窘廹長
圍孝文國富刑清事屈陵辱宣帝撫納安静朔馬不驚
光武卑辭厚禮寒山無靄是両京四主英濟中區輸寳
貨以結和遣宗女以通好長轡逺馭子孫是賴豈不欲
戰惜民命也唯漢武藉五世之資承六合之富驕心奢
志大事匈奴遂連兵積嵗轉戰千里長驅瀚海飲馬龍
城雖斬獲名王屠走凶羯而漢之噐甲十亡其九故衛
霍出闗千隊不反貳師入漢百旅頓降李廣敗於前鋒
李陵没於後陣其餘奔北不可勝數遂使國儲空懸户
口減半好戰之功其利安在戰不及和相去何若自西
朝不綱東晉遷鼎羣胡沸亂𦍑狄交横荆棘攢於陵廟
犲虎咆於宮闈山淵反覆黔首塗地逼廹崩騰開闢未
有是時得失畧不稍陳近至元嘉多年無事末路不量
復挑彊敵遂廼連城覆徙虜馬飲江青徐之際草木為
人耳建元之初胡塵犯塞永明之始復結通和十餘年
間邊候且息陛下張天造厯駕日登皇聲雷㝢宙勢壓
河岳而封豕殘魂未屠劒首長蛇餘喘偷窺外甸烽亭
不静五載於斯昔嵗蟻壊瘻食樊漢今兹蟲毒浸淫未
已興師十萬日費千金五嵗之費寧可貲計陛下何惜
匹馬之驛百金之賂數行之詔誘此凶頑使河塞息肩
闗境全命蓄甲飬民以觀彼弊我策若行則為不世之
福若不從命不過如戰失一隊耳或云遣使不受則為
辱命夫以天下為量者不計細恥以四海為任者寧顧
小節一城之没尚不足惜一使不反曾何取慙且我以
權取貴得我畧行何嫌其恥所謂尺蠖之屈以求伸也
臣不言遣使必得和自有可和之理猶如欲戰不必勝
而有可勝之機耳今宜早發大軍廣張兵勢徴犀甲於
岷峨命樓船於浦海使自青徂豫候騎星羅㳂江入漢
雲陣萬里據險要以奪其魂斷糧道以折其膽多設疑
兵使精銷而計亂固列金湯使神茹而慮屈然後發衷
詔馳輕驛辯辭重幣陳列吉凶北虜頑而愛竒貪而好
貨畏我之威喜我之賂畏威喜賂願和必矣陛下用臣
之啓行臣之計何憂玉門之下而無欵塞之胡哉彼之
言戰既慇懃臣之言和亦慊闊伏願察兩塗之利害檢
二事之多少聖照𤣥省灼然可斷所表謬奏希下之朝
省使同博議臣謬荷殊恩奉佐侯岳敢肆瞽直伏奏千
里帝不納徴侍中不行留本任稚珪風韻清疎好文詠
飲酒七八斗與外兄張融情趣相得又與琅邪王思逺
廬江何㸃㸃弟𦙍竝欵交不樂世務居宅盛營山水憑
几獨酌傍無雜事門庭之内草萊不剪中有蛙鳴或問
之曰欲為陳蕃乎稚珪笑曰我以此當両部鼓吹何必
期效仲舉永元元年為都官尚書遷太子詹事加散騎
常侍三年稚珪疾東昏屏除以牀轝走因此疾甚遂卒
年五十五贈金紫光禄大夫
劉繪字士章彭城人太常悛弟也父勔宋末權貴門多
人客使繪與之共語應接流暢勔喜曰汝後若束帯立
朝可與賓客言矣觧褐著作郎太祖太尉行參軍太祖
見而歎曰劉公為不亡也豫章王嶷為江州以繪為左
軍主簿隨鎮江陵轉鎮西外兵曹參軍驃騎主簿繪聰
警有文義善隸書數被賞召進對華敏僚吏之中見遇
莫及琅邪王詡為功曹以吏能自進嶷謂僚佐曰吾雖
不能得應嗣陳蕃然閣下自有二驥也復為司空記室
録事轉太子洗馬大司馬諮議領録事時豫章王嶷與
文惠太子以年秩不同物論謂宮府有疑繪苦求外出
為南康相郡事之暇專意講説上左右陳洪請假南還
問繪在郡何似既而閒之曰南康是三州喉舌應湏治
幹豈可以年少講學處之邪徵還為安陸王䕶軍司馬
轉中書郎掌詔誥敕助國子祭酒何𦙍撰治禮儀永明
末京邑人士盛為文章談義皆湊竟陵王西邸繪為後
進領䄂機悟多能時張融周顒竝有言工融音㫖緩韻
顒辭致綺㨗繪之言吐又頓挫有風氣時人為之語曰
劉繪貼宅别開一門言在二家之中也魚復侯子響誅
後豫章王嶷欲求𦵏之召繪言其事使為表繪求紙筆
湏臾便成嶷惟足八字云提攜鞠飬俯見成人乃歎曰
禰衡何以過此後北虜使來繪以辭辯敕接虜使事畢
當撰語辭繪謂人曰無論潤色未易但得我語亦難矣
事兄悛恭謹與人語呼為使君隆昌中悛坐罪将見誅
繪伏闕請代兄死髙宗輔政救觧之引為鎮軍長史轉
黄門郎髙宗為驃騎以繪為輔國将軍諮議領錄事典
筆翰髙宗即位遷太子中庶子出為寧朔将軍撫軍長
史安陸王寳晊為湘州以繪為冠軍長史長沙内史行
湘州事将軍如故寳晊妃悛女也寳晊愛其侍婢繪奪
取具以啟聞寳晊以為恨與繪不協遭母䘮去官有至
性持䘮墓下三年食麤糲服闋為寧朔将軍晉安王征
北長史南東海太守行南徐州事繪雖豪俠常惡武事
雅善博射未嘗跨馬兄悛之亡朝議贈平北将軍雍州
刺史詔書已出繪請尚書令徐孝嗣改之及梁王義師
起朝廷以繪為持節督雍梁南北秦四州郢州之竟陵
司州之隨郡諸軍事輔國将軍領寧蠻校尉雍州刺史
固譲不就衆以朝廷昏亂為之寒心繪終不受東昏改
用張欣泰繪轉建安王車騎長史行府國事義師圍城
南兗州刺史張稷總城内軍事與繪情欵異常将謀廢
立閑語累夜東昏殞城内遣繪及國子博士范雲等送
首詣梁王於石頭轉大司馬從事中郎中興二年卒年
四十五繪撰能書人名自云善飛白言論之際頗好矜
詡弟瑱字士温好文章飲酒奢逸不吝財物滎陽毛惠
逺善畫馬瑱善畫婦人世竝為第一官至吏部郎先繪
卒
史臣曰刑禮相望勸戒之道淺識言治莫辯後先故宰
世之堤防御民之羈絆端簡為政貴在畫一輕重屢易
手足無從律令之本文約㫖曠據典行罰各用情求舒
慘之意既殊寛猛之利亦異辭有出沒義生增損舊尹
之事政非一途後主所是即為成用張㢮代積稍至遷
訛故刑開二門法有両路刀筆之態深舞弄之風起承
喜怒之機隙挾千金之姦利剪韭復生寧失有罪抱木
牢户未必非寃下吏上司文簿從事辯聲察色莫用矜
府申枉理讞急不在躬案法隨科幸無咎悔至於郡縣
親民百務萌始以情矜過曽不待獄以律定罪無細非
諐盖由網密憲煩文理相背夫懲恥難窮盗賊長有欲
求猛勝事在或然掃墓高門為利孰逺故永明定律多
用優寛治物不患仁心見累於𢎞厚為令貴在必行而
惡其舛雜也
贊曰袁狥厥戚猶子為情稚珪夷逺奏諫罷兵士章機
悟立行砥名
　
　
　
　
　
　
　
　南齊書卷四十八
　南齊書卷四十八考證
袁彖傳懐其父集○父集南史作文集即指其伯父顗
　之集也
　
　
　
　
　
　
　
　
　
　
　
　
　南齊書卷四十八考證
欽定四庫全書
　南齊書卷四十九
　　梁　　　蕭　　　子　　　顯　　　撰
　列傳第三十
　　王　奐(從弟/)　　　張　冲
王奐字彦孫琅邪臨沂人也祖僧朗宋左光禄儀同父
粹黄門郎奐出繼從祖中書令球故字彦孫觧褐著作
佐郎太子舍人安陸王冠軍主簿太子洗馬本州别駕
中書郎桂陽王司空諮議黄門郎元徽元年為晋熙王
征虜長史江夏内史遷侍中領歩兵校尉復出為晉熙
王鎮西長史加冠軍将軍江夏武昌太守徵祠部尚書
轉掌吏部昇明初遷冠軍将軍丹陽尹初王晏父普曜
為沈攸之長史常慮攸之舉事不得還時奐為吏部轉
普曜為内職晏深德之及晏仕世祖府奐從弟藴反世
祖謂晏曰王奐宋家外戚王藴親同逆黨既其羣從豈
能無異意我欲具以啟聞晏叩頭曰王奐脩謹保無異
志晏父母在都請以為質世祖乃止出為吳興太守秩
中二千石將軍如故尋進號征虜將軍建元元年進號
左将軍明年遷太常領鄱陽王師仍轉侍中祕書監領
驍騎將軍又遷征虜将軍臨川王鎮西長史領南蠻校
尉南郡内史奐一嵗三遷上表固讓南蠻曰今天地初
闢萬物載新荆蠻來威巴濮不擾但使邊民樂業有司
脩務本府舊州日就殷阜臣昔遊西土較見盈虚兼日
者戎燼之後痍毁難復雖復緝以善政未及來蘇今復
割撤大府制置偏校崇望不足以助强語實安能以相
弊且資力既分職司增廣衆勞務倍文案滋煩非獨臣
見其難竊以為國計非允見許於是罷南蠻校尉官進
號前將軍世祖即位徵右僕射仍轉使持節監湘州軍
事前將軍湘州刺史永眀二年徙為散騎常侍江州刺
史初省江州軍府四年遷右僕射本州中正奐無學術
以事幹見處遷尚書僕射中正如故校籍郎王植屬吏
部郎孔琇之以校籍令史俞公喜求進署矯稱奐意植
坐免官六年遷散騎常侍領軍將軍奐欲請車駕幸府
上晩信佛法御膳不宰牲使王晏謂奐曰吾前去年為
斷殺事不復幸詣大臣已判無容欻爾也王儉卒上用
奐為尚書令以問王晏晏位遇已重與奐不能相推荅
上曰栁世隆有重望恐不宜在奐後乃轉為左僕射加
給事中出為使持節散騎常侍都督雍梁南北秦四州
郢州之竟陵司州之隨郡軍事鎮北將軍雍州刺史上
謂王晏曰奐於釋氏實自専至其在鎮或以此妨務卿
相見言次及之勿道吾意也上以行北諸戍士卒多繿
縷送袴褶三千具令奐分賦之十一年奐輒殺寧蠻長
史劉興祖上大怒使御史中丞孔稚珪奏其事曰雍州
刺史王奐啓録小府長史劉興祖虚稱興祖扇動山蠻
規生逆謀誑言誹謗言辭不遜敇使送興祖下都奐慮
所啟欺妄於獄打殺興祖詐啓稱自經死止今體傷楗
蒼􁗌事暴聞聼攝興祖門生劉倪到臺辨問列興祖與
奐共事不能相和自去年朱公恩領軍征蠻失利興祖
啓聞以啟呈奐奐因此便相嫌恨若云興祖有罪便應
事在民間民間恬然都無事迹至十年九月十八日奐
使仗身三十人來稱敇録興祖付獄安定郡蠻先在郡
贓私興祖既知其取與即牒啓奐不問興祖後執録奐
仍令蠻領仗身於獄守視興祖未死之前於獄以物畫
漆柈子中出密報家道無罪令啟乞出都一辨萬死無
恨又云奐駐興祖嚴禁信使欲作方便殺以除口舌又
云奐意乃可奐第三息彪隨奐在州凡事是非皆干豫
扇構宻除興祖又云興祖家餉糜中下藥食兩口便覺
回乞獄子食者皆大利興祖大呌道糜中有藥近獄之
家無人不聞又云奐治著興祖日急判無濟理十一月
二十一日奐使獄吏來報興祖家道興祖於獄自經死
屍出家人共洗浴之見興祖頸下有傷肩胛烏􁗌隂下
破碎實非興祖自經死家人及門義共見非是一人重
攝檢雍州都留田文喜列與倪符同狀興祖在獄嗛苦
望下既蒙降㫖欣願始遂豈容於此方復自經敇以十
九日至興祖以二十一日死推理檢迹灼然矯假尋敇
使送下奐輒拒詔所謗諸條悉出奐意毁故丞相若陳
顯達誹訕朝事莫此之深彪私隨父之鎮敢亂王法罪
竝合窮戮上遣中書舍人吕文顯直閣将軍曹道剛領
齋仗五百人收奐敇鎮西司馬曹虎從江陵歩道㑹襄
陽奐子彪素凶剽奐不能制女婿殷叡懼禍謂奐曰曹
吕今來既不見真敇恐為姧變政宜録取馳啓聞耳奐
納之彪輒令率州内得千餘人開鎮庫取仗配衣甲出
南堂陳兵閉門拒守奐門生鄭羽叩頭啟奐乞出城迎
臺使奐曰我不作賊欲先遣啟自申政恐曹呂軰小人
相陵藉故且閉門自守耳彪遂出與虎軍戰其黨范虎
領二百人降臺軍彪敗走歸土人起義攻州西門彪登
門拒戰却之奐司馬黄瑶起寧蠻長史裴叔業於城内
起兵攻奐奐聞兵入還内禮佛未及起軍人遂斬之年
五十九執彪及弟爽弼殷叡皆伏誅詔曰逆賊王奐險
詖之性自少及長外飾廉勤内懐凶慝貽戾鄉伍敢棄
衣冠㧞其文筆之用擢以顯任出牧樊阿政刑弛亂第
三息彪矯弄威權父子均勢故寧蠻長史劉興祖忠於
奉國毎事匡執奐忿其異已誣以訕謗肆怒囚録然後
奏聞朕察奐愚詐詔送興祖還都乃懼姦謀發露潛加
殺害欺㒺既彰中使辯覈遂授兵登陴逆捍王命天威
電掃義夫咸奮曾未浹辰罪人斯獲方隅克殄漢南肅
清自非犯官兼豫同逆謀為一時所驅逼者悉無所問
奐長子太子中庶子融融弟司徒從事中郎琛於都棄
市餘孫皆原宥殷叡字文子陳郡人晋太常融七世孫
也宋元嘉末祖元素坐染太初事誅叡遺腹亦當從戮
外曾祖王僧朗啓孝武救之得免叡觧文義有口才司
徒褚淵甚重之謂之曰諸殷自荆州以來無出卿右者
叡歛容答曰殷族衰悴誠不如昔若此㫖為虚故不足
降此㫖為實彌不可聞奐為雍州啓叡爲府長史叡族
父恒字昭度與叡同承融後宋司空景仁孫也恒及父
道矜竝有古風以是見蚩於世其事非一恒宋泰始初
為度支尚書坐屬父疾及身疾多為有司所奏明帝詔
曰殷道矜有生便病比更無横疾恒因愚習惰久妨清
敘左遷散騎常侍領校尉恒歴官清顯至金紫光禄大
夫建武中卒奐弟伷女為長沙王晃妃世祖詔曰奐自
䧟逆節長沙王妃男女竝長且奐又出繼前代或當有
准可特不離絶奐從弟繢
繢字叔素宋車騎將軍景文子也弱冠為祕書郎太子
舍人轉中書舍人景文以此授超階令繢經年乃受景
文封江安侯繢襲其本爵為始平縣五等男遷祕書丞
司徒右長史元徽末除寧朔將軍建平王征北長史南
東海太守黄門郎寧朔将軍東陽太守世祖為撫軍吏
部尚書張岱選繢為長史呈選牒太祖笑謂岱曰此可
謂素望遷散騎常侍驍騎將軍出補義興太守輒錄郡
吏陳伯喜付陽羡獄欲殺之縣令孔逭不知何罪不受
繢敎為有司所奏繢坐白衣領職遷太子中庶子領驍
騎轉長史兼侍中世祖出射雉繢信佛法稱疾不從駕
轉左民尚書以母老乞觧職改授寧朔将軍大司馬長
史淮陵太守出為宣城太守秩中二千石隆昌元年遷
輔國将軍太傅長史不拜仍為冠軍將軍豫章内史進
號征虜又坐事免官除冠軍將軍司徒左長史散騎常
侍隨王師除征虜将軍驃騎長史遷散騎常侍太常永
元元年卒年五十三諡靖子繢女適安陸王子敬世祖
寵子永明三年納妃修外舅姑之敬世祖遣文惠太子
相隨徃繢家置酒設樂公卿皆冠冕而至當世榮之
張冲字思約吳郡吳人父柬通直郎沖出繼從伯侍中
景𦙍小名查父邵小名梨宋文帝戲景𦙍曰查何如梨
景𦙍答曰梨是百果之宗查何敢及沖亦少有至性辟
州主簿隨從叔永為將帥除綏逺将軍盱眙太守永征
彭城遇寒雪軍人足脛凍斷者十七八沖足指皆墮除
尚書駕部郎桂陽王征南中兵振威将軍歴驃騎太尉
南中郎参軍不拜遷征西從事中郎通直郎武陵王北
中郎直兵參軍長水校尉除寧朔将軍本官如故遷左
軍将軍加寧朔將軍輔國将軍沖少從戎事朝廷以幹
力相待故歴處軍校之官出為馬頭太守徙盱眙太守
輔國将軍如故永明六年遷西陽王冠軍司馬八年為
假節監青冀二州刺史事將軍如故沖父初卒遺命曰
祭我必以鄉土所產無用牲物沖在鎮四時還吳園中
取果菜流涕薦焉仍轉刺史鬱林即位進號冠軍将軍
明帝即位以晋夀太守王洪軌代沖除黄門郎加征虜
將軍建武二年虜宼淮泗假沖節都督青冀二州北討
諸軍事本官如故虜并兵攻司州徐青詔出軍分其兵
勢沖遣軍主桑係祖由渣口攻㧞虜建陵驛馬厚丘三
城多所殺獲又與洪軌遣軍主崔季延襲虜紀城據之
沖又遣軍主杜僧護攻㧞虜虎坑馮時即丘三城驅生
口輜重還至溘溝虜救兵至緣道要擊僧護力戰大破
之其年遷廬陵王北中郎司馬加冠軍將軍未拜豐城
公遥昌為豫州上慮宼未已徙沖為征虜長史南梁郡
太守永泰元年除江夏王前軍長史東昏即位出為建
安王征虜長史輔國將軍江夏内史行郢州府州事永
元元年遷持節督豫州軍事豫州刺史代裴叔業竟不
行明年遷督南兗兗徐青冀五州輔國将軍南兗州刺
史持節如故㑹司州刺史申希祖卒以沖為督司州軍
事冠軍将軍司州刺史裴叔業以夀春降虜又遷沖為
督南兗兗徐青冀五州南兗州刺史持節将軍如故竝
未拜崔慧景事平徵建安王寳夤還都以沖為督郢司
二州郢州刺史持節將軍如故一嵗之中頻授四州至
此受任其冬進征虜將軍封定襄侯食邑千戸梁王義
師起東昏遣驍騎将軍薛元嗣制局監暨榮伯領兵及
糧運百四十餘船送沖使拒西師元嗣等懲劉山陽之
敗疑沖不敢進停住夏口浦聞義師將至元嗣榮伯相
率入郢城時竟陵太守房僧寄被代還至郢東昏敇僧
寄留守魯山除驍騎将軍僧寄謂沖曰臣雖未荷朝廷
深恩實䝉先帝厚澤䕃其樹者不折其枝實欲微立塵
効沖深相許諾共結盟誓乃分部拒守遣軍主孫樂祖
數千人助僧寄據魯山岸立城壘明年二月梁王出沔
口圍魯山城遣軍主曹景宗等過江攻郢城未及盡濟
沖遣中兵參軍陳光静等開門出擊為義師所破光静
戰死沖固守不出景宗於是據石橋浦連軍相續下至
加湖東昏遣軍主巴西梓潼二郡太守吳子陽光子衿
李文釗陳虎牙等十三軍援郢至加湖不得進乃築城
舉烽城内亦舉火應之而内外各自保不能相救沖病
死元嗣榮伯與沖子孜及長史江夏内史程茂固守東
昬詔贈沖散騎常侍護軍将軍假元嗣子陽節江水暴
長加湖城淹潰義師乘髙艦攻之子陽等大敗散魯山
城乏糧軍人於磯頭捕細魚供食密治輕船将奔夏口
梁王命偏軍斷其取路防備越逸房僧寄病死孫樂祖
窘以城降郢城被圍二百餘日士庶病死者七八百家
魯山既敗程茂及元嗣等議降使孜為書與梁王沖故
吏青州治中房長瑜謂孜曰前使君忠貫昊天操逾松
竹郎君但當端坐畫一以荷析薪若天運不與幅巾待
命以下從使君今若隨諸人之計非唯郢州士女失髙
山之望亦恐彼所不取也魯山䧟後二日元嗣等以郢
城降東昬以程茂為督郢司二州輔國將軍郢州刺史
元嗣為督雍梁南北秦四州郢州之竟陵司州之隨郡
冠軍将軍雍州刺史竝持節時郢魯二城已降死者相
積竟無叛散時以沖及房僧寄比臧洪之被圍也贈僧
寄益州刺史時新蔡太守席謙永明中為中書郎王融
所薦父恭穆鎮西司馬為魚復侯所害至是謙鎮盆城
聞義師東下曰我家世忠貞殞死不二為陳伯之所殺
史臣曰石碏棄子𢎞滅親之戒鮑永晩降知事新之節
王奐誠在靡貳迹允嚴科張沖未達天心守迷義運致
危之理異為亡之事一也
贊曰王居北牧子未克家終成干紀覆此胄華張壘竆
守死如亂麻為悟既晩辯見方賖
　
　南齊書卷四十九
　南齊書卷四十九考證
王奐傳上遣中書舍人吕文顯直閤将軍曹道剛領齋
　仗五百人收奐○(臣祖庚/)按通鑑注云齋仗齋庫精
　仗以給禁衛勇力之士
曹吕今來既不見真勅恐為奸變政宜録取馳啓聞耳
　○(臣承蒼/)按南史載叡諫奐當白服接臺使又勸奐
　仰藥自全與此傳不同
奐長子太子中庶子融融弟司徒從事中郎琛於都棄
　市○(臣祖庚/)按琛弟肅此不載以其入魏也又按南
　史奐弟份自拘請罪帝宥之肅屢引魏人至邊帝謂
　份曰比有北信不份曰肅近忘墳柏寧逺憶有臣此
　亦不載通鑑考異曰奐以三月死帝以七月殂是冬
　肅始見魏主於鄴南史誤也
張沖傳沖在鎮四時還吳園中○諸本同吳園中南史
　作吳國
停住夏口浦○夏口南史作夏首
士庶病死者七八百家○(臣祖庚/)按梁髙祖紀及韋叡
　傳作死者什七八通鑑考異曰按死者不可以家數
　也
　
　
　
　
　
　
　
　
　
　
　
　
　南齊書卷四十九考證
欽定四庫全書
　南齊書卷五十
　　梁　　　蕭　　　子　　　顯　　　撰
　列傳第三十一
　　文二王　明七王
文惠太子四男安皇后生鬱林王昭業宮人許氏生海
陵恭王昭文陳氏生巴陵王昭秀褚氏生桂陽王昭粲
巴陵王昭秀字懐尚太子第三子也永明中封曲江公
千五百户十年為寧朔将軍濟陽太守鬱林即位封臨
海郡王二千户隆昌元年為使持節都督荆雍益寜梁
南北秦七州軍事西中郎将荆州刺史延興元年徴為
車騎将軍衛京師以永嘉王昭粲代之明帝建武二年
通直常侍庾曇隆啓曰周定雒邑天子置畿内之民漢
都咸陽三輔為社稷之衛中晉南遷事移威㢮近郡名
邦多有國食宋武創業依擬古典神州部内不復别封
而孝武末年分樹寵子茍申私愛有乖訓凖隆昌之元
特開母弟之貴竊謂非古聖明御㝢禮舊為先畿内限
斷宜遵昔制賜茅授土一出外州詔付尚書詳議其冬
改封昭秀為巴陵王永泰元年見殺年十六
桂陽王昭粲太子第四子也鬱林立以皇弟封永嘉郡
王南徐州刺史延興元年出為使持節都督荆雍益寜
梁南北秦七州軍事西中郎将荆州刺史明帝立欲以
聞喜公遥欣為荆州轉昭粲為右将軍中書令建武二
年改封桂陽王四年遷太常将軍如故永泰元年見殺
年八嵗
明帝十一男敬皇后生東昏侯寳卷江夏王寳𤣥鄱陽
王寳夤和帝殷貴嬪生巴陵隠王寳義晉熙王寳嵩袁
貴妃生廬陵王寳源管淑妃生邵陵王寳攸許淑媛生
桂陽王寳貞餘皆早夭
巴陵隠王寳義字智勇明帝長子也本名明基建武元
年為持節都督揚南徐州軍事前将軍揚州刺史封晉
安郡王三千户寳義少有廢疾不堪出人間故止加除
授仍以始安王遥光代之轉寳義為右将軍領兵置佐
鎮石頭二年出為使持節都督南徐州軍事鎮北将軍
南徐州刺史東昏即位進征北大将軍開府儀同三司
給仗永元元年給班劒二十人始安王遥光誅為都督
揚南徐二州軍事驃騎大将軍揚州刺史持節如故東
府被兵火屋宇燒殘帝方營宮殿不暇脩葺寳義鎮西
州三年進位司徒和帝西臺建以為侍中司空使持節
都督刺史如故梁王定京邑宣徳太后令以寳義為太
尉領司徒詔云不言之化形于自逺時人皆云此實錄
也梁受禪封謝沐縣公尋封巴陵郡王奉齊後天監中
薨
江夏王寳𤣥字智深明帝第三子也建武元年為征虜
将軍領石頭戍事封江夏郡王仍出為持節都督郢司
二州軍事西中郎将郢州刺史永泰元年還為前将軍
領石頭戍事未拜東昏即位進號鎮軍将軍永元元年
又進車騎将軍代晉安王寳義為使持節都督南徐兗
二州軍事南徐兗二州刺史将軍如故寳𤣥娶尚書令
徐孝嗣女為妃孝嗣被誅離絶少帝送少姬二人與之
寳𤣥恨望密有異計明年崔慧景舉兵還至廣陵遣使
奉寳𤣥為主寳𤣥斬其使因是發将吏防城帝遣馬軍
主戚平外監黄林夫助鎮京口慧景将渡江寳𤣥密與
相應殺司馬孔矜典籖呂承緒及平林夫開門納慧景
使長史沈佚之諮議桞憕分部軍衆乗八掆輿手執絳
麾幡隨慧景至京師住東城百姓多往投集慧景敗収
得朝野投寳𤣥及慧景軍名帝令燒之曰江夏尚爾豈
復可罪餘人寳𤣥逃奔數日乃出帝召入後堂以歩鄣
裹之令羣小數十人鳴鼓角馳繞其外遣人謂寳𤣥曰
汝近圍我亦如此少日乃殺之
廬陵王寳源字智淵明帝第五子也建武元年為北中
郎将鎮琅邪城封廬陵郡王遷右将軍領石頭戍事仍
出為使持節都督南兗兗徐青冀五州軍事後将軍南
兗州刺史王敬則伏誅徙寳源為都督會稽東陽臨海
永嘉新安五郡軍事㑹稽太守将軍如故永元元年進
號安東将軍和帝即位以為侍中車騎将軍開府儀同
三司都督太守如故未拜中興二年薨
鄱陽王寳夤字智亮明帝第六子也建武初封建安郡
王二年為北中郎将鎮琅邪城明年出為持節都督江
州軍事南中郎将江州刺史東昏即位為使持節都督
郢司二州軍事征虜将軍郢州刺史尋進號前将軍永
元二年徴為撫軍領石頭戍事未拜三年為車騎将軍
開府儀同三司鎮石頭其秋雍州刺史張欣泰等謀起
事於新亭殺臺内諸主帥事在欣泰傳難作之日前南
譙太守王靈秀奔往石頭率城内将吏見力去車脚載
寳夤向臺城百姓數千人皆空手隨後京邑騷亂寳夤
至杜姥宅日已欲暗城門閉城上人射之衆棄寳夤逃
走寳夤逃亡三日戎服詣草市尉尉馳以啟帝帝迎寳
夤入宮問之寳夤涕泣稱爾日不知何人逼使上車仍
将去制不自由帝笑乃復爵位和帝立西臺以寳夤為
使持節都督南徐兗二州軍事衛将軍南徐州刺史少
帝以為使持節都督荆益寧雍梁北南秦七州軍事荆
州刺史将軍如故宣徳太后臨朝梁王為建安公改封
寳夤為鄱陽王中興二年謀反奔魏
邵陵王寳攸字智宣明帝第九子也建武元年封南平
郡王二年改封三年為北中郎将鎮琅邪城永元元年
為持節都督南北徐南兗青冀五州軍事南兗州刺史
郎将如故未拜遷征虜将軍領石頭戍事丹陽尹戍事
如故陳顯逹事平出為持節督江州軍事左将軍江州
刺史以本號還京師授中将軍祕書監中興二年謀反
宣徳太后令賜死
晉熙王寳嵩字智靖明帝第十子也永元二年為冠軍
将軍丹陽尹仍遷持節都督南徐兗二州軍事南徐州
刺史将軍如故中興元年和帝以為中書令明年謀反
伏誅
桂陽王寳貞明帝第十一子也永元二年為中䕶軍北
中郎将領石頭戍事中興二年謀反伏誅
史臣曰春秋書鄭伯克段于鄢兄弟之恩離君臣之義
正夫逆順有勢况親兼一體道窮數盡或容觸啄而寳
𤣥自㝷干戈欣受家難曾不悟執柯所指跗萼相從以
此而圖萬全未知其髣髴也
贊曰文惠二王于嗟夭殤明子七國終亦衰亡
　
　
　
　
　
　
　
　
　
　南齊書卷五十
欽定四庫全書
　南齊書卷五十一
　　梁　　　蕭　　　子　　　顯　　　撰
　列傳第三十二
　　裴叔業　崔慧景　張欣泰
裴叔業河東聞喜人晉冀州刺史徽後也徽子游擊將
軍黎遇中朝亂子孫没涼州仕於張氏黎𤣥孫先福義
熙末還南至滎陽太守叔業父祖晩渡少便弓馬有武
幹宋元徽末累官為羽林監太祖驃騎行參軍建元元
年除屯騎校尉虜侵司豫二州以叔業為軍主征討本
官如故上初即位羣下各獻讜言二年叔業上疏曰成
都沃壤四塞為固古稱一人守隘萬夫趑趄雍齊亂於
漢世譙李宼於晉代成敗之迹事載前史頃世以來綏
馭乖術地惟形勢居之者異姓國實武用鎭之者無兵
致寇掠充斥賦税不㫁宜遣帝子之尊臨撫巴蜀總益
梁南秦為三州刺史率文武萬人先啓岷漢分遣郡戍
皆配精力搜盪山源糾䖍姦蠧威令旣行民夷必服除
寧朔將軍軍主如故永明四年累至右軍將軍東中郎
諮議參軍髙宗為豫州叔業為右軍司馬加建威將軍
軍主領陳留太守七年為王敬則征西司馬將軍軍主
如故随府轉驃騎在夀春為佐數年九年為寧蠻長史
廣平太守雍州刺史王奐事難叔業率部曲於城内起
義上以其有幹用仍留為晋安王征北諮議領中兵扶
風太守遷晉熙王冠軍司馬延興元年加寧朔將軍司
馬如故叔業早與髙宗接事高宗輔政厚任叔業以為
心腹使領軍掩襲諸蕃鎭叔業盡心用命建武二年虜
圍徐州叔業以軍主𨽻右衞將軍蕭坦之救援叔業攻
虜淮柵外二城剋之賊衆赴水死甚衆除黄門侍郎上
以叔業有勳誠封武昌縣伯五百戸仍為持節督徐州
軍事冠軍將軍徐州刺史四年虜主宼沔北上令叔業
援雍州叔業啓北人不樂逺行唯樂侵伐虜堺則雍司
之賊自然分張無勞動民向逺也上從之叔業率軍攻
虹城獲男女四千餘人徙督豫州輔國將軍豫州刺史
持節如故永泰元年叔業領東海太守孫令終新昌太
守劉思効馬頭太守李僧䕶等五萬人圍渦陽虜南兗
州所鎭去彭城百二十里偽兗州刺史孟表固守拒戰
叔業攻圍之積所斬級髙五丈以示城内又遣軍主蕭
璝成寳眞分攻龍亢戍即虜馬頭郡也虜閉城自守偽
徐州刺史廣陵王率二萬人騎五千匹至龍亢璝等拒
戰不敵叔業三萬餘人助之數道攻虜虜新至營未立
於是大敗廣陵王與數十騎走官軍追獲其節虜又遣
偽將劉藻髙忽繼至叔業率軍迎擊破之再戰斬首萬
級獲生口三千人器仗驢馬絹布千萬計虜主聞廣陵
王敗遣偽都督王肅大將軍楊大眼歩騎十餘萬救渦
陽叔業見兵盛夜委軍遁走明日官軍奔潰虜追之傷
殺不可勝數日暮乃止叔業還保渦口上遣使慰勞髙
宗崩叔業還鎭少主即位誅大臣京師屢有變發叔業
登夀春城北望肥水謂部下曰卿等欲富貴乎我言富
貴亦可辦耳永元元年徙督南兗兗徐青冀五州軍事
南兗州刺史將軍持節如故叔業見時方亂不樂居近
蕃朝廷疑其欲反叔業亦遣使參察京師消息於是異
論轉盛叔業兄子植颺竝為直閣殿内驅使慮禍至棄
母奔夀陽説叔業以朝廷必見掩襲徐世檦等慮叔業
外叛遣其宗人中書舍人裴長穆宣㫖許停本任叔業
猶不自安而植等說之不已叔業憂懼問計於梁王梁
王令遣家還都自然無患叔業乃遣子芬之等還質京
師明年進號冠軍將軍傳叔業反者不已芬之愈懼復
奔夀春於是發詔討叔業遣䕶軍將軍崔慧景征虜將
軍豫州刺史蕭懿督水陸衆軍西討頓軍小峴叔業病
困植請救魏虜送芬之為質叔業尋卒虜遣大將軍李
醜楊大眼二千餘騎入夀春初虜主元宏建武二年至
夀春其下勸攻城宏曰不須攻後當降也植等皆遷洛
陽
崔慧景字君山清河東武城人也祖構奉朝請父系之
州别駕慧景初為國子學生宋泰始中歴位員外郎稍
遷長水校尉寧朔將軍太祖在淮隂慧景與宗人祖思
同時自結太祖欲北渡廣陵使慧景具船於陶家後渚
事雖不遂以此見親除前軍沈攸之事平仍出為武陵
王安西司馬河東太守使防扞陜西昇明三年豫章王
為荆州慧景留為鎭西司馬兼諮議太守如故太祖受
禪封樂安縣子三百戸豫章王遣慧景奉表稱慶還京
師太祖召見加意勞接轉平西府司馬南郡内史仍遷
為南蠻長史加輔國將軍内史如故先是蠻府置佐資
用甚輕至是始重其選建元元年虜動豫章王遣慧景
三千人頓方城為司州聲援虜退梁州賊李烏奴未平
以慧景為持節都督梁南北秦沙四州軍事西戎校尉
梁南秦二州刺史將軍如故敕荆州資給發遣配以實
甲千人歩道從襄陽之鎭初烏奴屢為官軍所破走氐
中乘閒出擾動梁漢據闗城遣使詣荆州請降豫章王
不許遣中兵參軍王圖南率益州軍從劔閣掩討大摧
破之烏奴還保武興慧景發漢中兵衆進頓白馬遣支
軍與圖南腹背攻擊烏奴大敗遂奔於武興世祖即位
進號冠軍將軍在州蓄聚多獲珍貨永明三年以本號
還遷黄門郎領羽林監明年遷隨王東中郎司馬加輔
國將軍出為持節督司州軍事冠軍將軍司州刺史母
喪詔起復本任慧景毎罷州輒傾資獻奉動數百萬世
祖以此嘉之九年以本號徵還轉太子左率加通直常
侍明年遷右衞將軍加給事中是時虜將南侵上出慧
景為持節督豫州郢州之西陽司州之汝南二郡諸軍
事冠軍將軍豫州刺史鬰林即位進號征虜將軍慧景
以少主新立密與虜交通朝廷疑懼髙宗輔政遣梁王
至夀春安慰之慧景遣密啓送誠勸進徴還為散騎常
侍左衛將軍建武二年虜寇徐豫慧景以本官假節向
鍾離受王𤣥邈節度尋加冠軍將軍四年遷度支尚書
領太子左率冬虜主攻沔北五郡假慧景節率衆二萬
騎千匹向襄陽雍州衆軍竝受節度永泰元年慧景至
襄陽五郡已没加慧景平北將軍置佐史分軍助戍樊
城慧景頓渦口村與太子中庶子梁王及軍主前寧州
刺史董仲民劉山陽裴颺傅法憲等五千餘人進行鄧
城前參騎還稱虜軍且至須臾望數萬騎俱來慧景據
南門梁王據北門令諸軍上城上時慧景等蓐食輕行
皆有饑懼之色軍中北舘客三人走投虜具告之虜偽
都督中軍大將軍彭城王元勰分遣偽武衛將軍元蚪
趣城東南㫁慧景歸路偽司馬孟斌向城東偽右衞將
軍播正屯城北交射城内梁王欲出戰慧景曰虜不夜
圍人城待日暮自當去也旣而虜衆轉盛慧景於南門
㧞軍衆軍不相知随後奔退虜軍從北門入劉山陽與
部曲數百人㫁後死戰虜遣鎧馬百餘匹突取山陽山
陽使射手射之三人倒馬手殺十餘人不能禁且戰且
退慧景南出過閙溝軍人蹈藉橋皆㫁壊虜軍夾路射
之軍主傅法憲見殺赴溝死者相枕山陽取襖杖塡溝
乘之得免虜主率大衆追之晡時虜主至沔北圍軍主
劉山陽山陽據城苦戰至暮虜乃退衆軍恐懼其夕皆
下船還襄陽東昏即位改領右衛將軍平北假節如故
未拜永元元年遷䕶軍將軍尋加侍中陳顯逹反加慧
景平南將軍都督衆軍事屯中堂時輔國將軍徐世檦
專執號令慧景備員而已帝旣誅戮將相舊臣皆盡慧
景自以年宿位重轉不自安明年裴叔業以夀春降虜
改授慧景平西將軍假節侍中䕶軍如故率軍水路征
夀陽軍頓白下將發帝長圍屏除出琅邪城送之帝戎
服坐城樓上召慧景單騎進圍内無一人自随者裁交
數言拜辭而去慧景既得出甚喜子覺為直閣将軍慧
景密與期四月慧景至廣陵覺便出奔慧景過廣陵數
十里召㑹諸軍主曰吾荷三帝厚恩當顧託之重㓜主
昏狂朝廷壊亂危而不扶責在今日欲與諸君共建大
功以安宗社何如衆皆響應於是回軍還廣陵司馬崔
恭祖守廣陵城開門納之帝聞變以征虜将軍右衛将
軍左興盛假節督京邑水陸衆軍慧景停二日便収衆
濟江集京口江夏王寳𤣥又為内應合二鎮兵力奉寳
𤣥向京師臺遣驍騎將軍張佛護直閣將軍徐元稱屯
騎校尉姚景珍西中郎參軍徐景智游盪軍主董伯珍
騎官桓靈福等據竹里為數城寳𤣥遣信謂佛護曰身
自還朝君何意苦相斷遏佛護荅曰小人荷國重恩使
於此創立小戍殿下還朝但自直過豈敢干斷遂射慧
景軍因合戰慧景子覺及崔恭祖領前鋒皆傖楚善戰
又輕行不㸑食以數舫緣江載酒肉為軍糧每見臺軍
城中烟火起輒盡力攻擊臺軍不復得食以此饑困元
稱等議欲降佛護不許十二日恭祖等復攻之城陷佛
護單馬走追得斬首徐元稱降餘軍主皆死慧景至臨
沂令李玉之發橋斷路慧景收殺之臺遣中領軍王瑩
都督衆軍據湖頭築壘上帶蔣山西巖實甲數萬慧景
至查硎竹塘人萬副兒善射獵能捕虎投慧景曰今平
路皆為臺軍所斷不可議進唯宜從蔣山龍尾上出其
不意耳慧景從之分遣千餘人魚貫緣山自西巖夜下
鼓呌臨城中臺軍驚恐卽時奔散帝又遣右衞將軍左
興盛率臺内三萬人拒慧景於北籬門望風退走慧景
引軍入樂遊苑恭祖率輕騎十餘匹突進北掖門乃復
出宫門皆閉慧景引衆圍之於是東府石頭白下新亭
諸城皆潰左興盛走不得入宫逃淮渚荻舫中慧景擒
殺之宫中遣兵出盪不剋慧景燒蘭臺府署為戰塲守
衛尉蕭暢屯南掖門處分城内隨方應擊衆心以此稍
安慧景稱宣徳太后令廢帝為呉王時巴陵王昭胄先
逃民間出投慧景慧景意更向之故猶豫未知所立竹
里之㨗子覺與恭祖爭勲慧景不能決恭祖勸慧景射
火箭燒北掖樓慧景以大事垂定後若更造費用功力
不從其計性好談義兼觧佛理頓法輪寺對客高談恭
祖深懐怨望先是衞尉蕭懿為征虜將軍豫州刺史自
歴陽歩道征夀陽帝遣密使告之懿率軍主胡松李居
士等數千人自采石濟岸頓越城舉火臺城中鼓呌稱
慶恭祖先勸慧景遣二千人斷西岸軍令不得渡慧景
以城旦夕降外救自然應散至是恭祖請擊義師又不
許乃遣子覺將精手數千人渡南岸義師昧旦進戰數
合士皆致死覺大敗赴淮死者二千餘人覺單馬退開
桁阻淮其夜崔恭祖與驍將劉靈運詣城降慧景衆情
離壊乃將腹心數人潜去欲北渡江城北諸軍不知猶
為拒戰城内出盪殺數百人義軍渡北岸慧景餘衆皆
奔慧景圍城凡十二日軍旅散在京師不為營壘及走
衆於道稍散單馬至蠏浦為漁父所斬以頭内鰌魚籃
擔送至京師時年六十三追贈張佛護為司州刺史左
興盛豫州刺史竝征虜將軍徐景智桓靈福屯騎校尉
董伯珍員外郎李玉之給事中其餘有差恭祖者慧景
宗人驍果便馬矟氣力絶人頻經軍陣討王敬則與左
興盛軍容袁文曠爭敬則首訴明帝曰恭祖秃馬絳衫
手刺倒賊故文曠得斬其首以死易勲而見枉奪若失
此勲要當刺殺左興盛帝以其勇健謂興盛曰何容令
恭祖與文曠爭功遂封二百戸慧景平後恭祖繫尚方
少時殺之覺亡命為道人見執伏法臨刑與妹書曰捨
逆旅歸其家以為大樂况得從先君遊太清乎古人有
力扛周鼎而有立錐之歎以此言死亦復何傷平生素
心士大夫皆知之矣旣不得附驥尾安得施名於後世
慕古竹帛之事今皆亡矣慧景妻女亦頗知佛義覺弟
偃為始安内史藏竄得免和帝西臺立以為寧朔將軍
中興元年詣公車門上書曰臣竊惟太祖高宗之孝子
忠臣而昏主之賊臣亂子者江夏王與陛下先臣與鎮
軍是也臣聞堯舜之心常以天下為憂而不以位為樂
彼孑然之舜壟畝之人猶尚若此况祖業之重家國之
切江夏旣行之於前陛下又蹈之於後雖成敗異術而
所由同方也陛下初登至尊與天合符天下纖介之屈
尚望陛下申之絲髪之寃尚望陛下理之况先帝之子
陛下之兄所行之道即陛下所由哉如此尚弗恤其餘
何幾哉陛下德侔造化仁育羣生雖在昆蟲草木有不
得其所者覽而傷焉而况乎友愛天至孔懐之深夫豈
不懐将以事割此實左右不明未之或詳惟陛下公聽
竝觀以詢之芻蕘羣臣有以臣言為不可乞使臣廷辯
之則天人之意塞四海之疑釋必若不然倖小民之無
識耳使其曉然知此相聚而逃陛下以責江夏之寃朝
廷将何以應之哉若天聽沛然回光發惻愴之詔而使
東牟朱虛東襃儀父之節則荷戈之士誰不盡死愚戇
之言萬一上合事乞留中事寢不報偃又上疏曰近冐
陳江夏之寃定承聖詔已有襃贈此臣狂疎之罪也然
臣所以諮問者不得其實罪在萬没無所復云但愚心
所恨非敢以父子之親骨肉之間而僥幸曲陛下之法
傷至公之義誠不曉聖朝所以然之意若以狂主雖狂
而實是天子江夏雖賢實是人臣先臣奉人臣逆人君
以為不可申明詔得矣然未審陛下亦是人臣不而鎮
軍亦復奉人臣逆人君今之嚴兵勁卒方指於象魏者
其故何哉臣所不死茍存視息非有他故所以待皇運
之開泰申寃魂之枉屈今皇運旣已開泰矣而死於社
稷盡忠反以為賊臣何用此生陛下世矣臣聞王臣之
節竭智盡公以奉其上居股肱之任者申理寃滯薦達
羣賢凡此衆臣夙興夜寐心未嘗須臾之間而不在公
故萬物無不得其理而頌聲作焉臣謹案鎮軍将軍臣
頴胄宗室之親股肱之重身有伊霍之功荷陛下稷旦
之任中領軍臣衍受帷幄之寄副宰相之尊皆所以棟
梁朝廷社稷之臣天下所當遑遑匪懈盡忠竭誠欲使
萬物得理而頌聲大興者豈復宜踰此哉而同知先臣
股肱江夏匡濟王室天命未遂王亡與亡而不為陛下
瞥然一言知而不言是不忠之臣不知而言乃不智之
臣此而不知将何所知如以江夏心異先臣受制臣力
則江夏同致死斃聽可昏政淫刑見殘無道然江夏之
異以何為明孔吕二人誰以為戮手御麾幡言輒任公
同心共志心若膠漆而以為異臣竊惑焉如以先臣遣
使江夏斬之則征東之驛何為見戮陛下斬征東之使
寔詐山陽江夏違先臣之請實謀孔矜天命有歸故事
業不遂耳夫唯聖人乃知天命守忠之臣唯知盡死安
顧成敗詔稱江夏遭時屯故跡屈行令内恕探情無玷
純節今兹之旨又何以處鎮軍哉臣所言畢矣乞就湯
鑊然臣雖萬没猶願陛下必申先臣何則惻愴而申之
則天下伏不惻愴而申之天下之人北面而事陛下者
徒以力屈耳先臣之忠有識所知南史之筆千載可期
亦何待陛下屈申而為襃貶然小臣惓惓之愚為陛下
計耳臣之所言非孝於父實忠於君惟陛下熟察少留
心焉臣頻觸宸嚴而不彰露所以每上封事者非自為
戇地猶以春秋之義有隱諱之意也臣雖淺薄然今日
之事斬足斷頭殘身滅形何所不能為陛下耳臣聞生
人之死肉人之骨有識之士未為多感公聽竝觀申人
之寃秉德任公理人之屈則普天之人爭為之死何則
理之所不可以已也陛下若引臣寃免臣兄之罪收徃
失發惻愴之詔懐可報之意則桀之犬實可吠堯跖之
客實可刺由又何况由之犬堯之客臣非吝生實為陛
下重此名於天下已成之基可惜之寳莫復是加寖明
寖昌不可不循寖微寖滅不可不慎惟陛下熟察詳擇
其𠂻若陛下猶以為疑鎮軍未之允決乞下征東共詳
可否無以向隅之悲而傷陛下滿堂之樂何則陛下昏
主之弟江夏亦昏主之弟鎮軍受遺託之恩先臣亦荷
顧命之重情節無異所為皆同殊者唯以成敗仰資聖
朝耳臣不勝愚忠請使羣臣廷辯者臣乞專令一人精
賜本語僥幸萬一天聽昭然則軻沈七族離燔妻子人
以為難臣豈不易詔報曰具卿寃切之懐卿門首義而
旌徳未彰亦追以慨然今當顯加贈諡偃尋下獄死
張欣泰字義亨竟陵人也父興世宋左衛将軍欣泰少
有志節不以武業自居好𨽻書讀子史年十餘詣吏部
尚書褚淵淵問之曰張郎弓馬多少欣泰答曰性怯畏
馬無力牽弓淵甚異之辟州主簿歴諸王府佐元徽中
興世在家擁雍州還資見錢三千萬蒼梧王自領人劫
之一夜垂盡興世憂懼感病卒欣泰兄欣華時任安成
郡欣泰悉封餘財以待之建元初歴官寧朔将軍累除
尚書都官郎世祖與欣泰早經欵遇及即位以為直閣
将軍領禁旅除豫章王太尉參軍出為安逺䕶軍武陵
内史還復為直閣歩兵校尉領羽林監欣泰通渉雅俗
交結多是名素下直輒遊園池著鹿皮冠衲衣錫杖挾
素琴有以啟世祖者世祖曰将家兒何敢作此舉止後
從車駕出新林敇欣泰甲仗㢘察欣泰停仗於松樹下
飲酒賦詩制局監呂文度過見啟世祖世祖大怒遣出
外數日意稍釋召還謂之曰卿不樂為武職驅使當處
卿以清貫除正員郎永明八年出為鎮軍中兵參軍南
平内史巴東王子響殺僚佐上遣中庶子胡諧之西討
使欣泰為副欣泰謂諧之曰今太嵗在西南逆嵗行軍
兵家深忌不可見戰戰必見危今段此行勝旣無名負
誠可恥彼㓙狡相聚所以為其用者或利賞逼威無由
自潰若且頓軍夏口宣示禍福可不戰而擒也諧之不
從進屯江津尹畧等見殺事平欣泰徙為隨王子隆鎮
西中兵改領河東内史子隆深相愛納數與談宴州府
職局多使闗領意遇與謝脁相次典籖密以啟聞世祖
怒召還都屏居家巷置宅南岡下面接松山欣泰負弩
射雉恣情閑放衆伎雜藝頗多閑觧明帝即位為領軍
長史遷諮議參軍上書陳便宜二十條其一條言宜毁
廢塔寺帝竝優詔報答建武二年虜圍鍾離城欣泰為
軍主隨崔慧景救援欣泰移虜廣陵侯曰聞攻鍾離是
子之深策可無謬哉兵法云城有所不攻地有所不爭
豈不聞之乎我國家舟舸百萬覆江横海所以案甲於
今不至欲以邊城疲魏士卒我且千里運糧行留俱弊
一時霖雨川谷涌溢然後乗㠶渡海百萬齊進子復奚
以御之乃令魏主以萬乗之重攻此小城是何謂歟攻
而不㧞誰之恥邪假令能㧞子守之我将連舟千里舳
艫相屬西過壽陽東接滄海仗不再請糧不更取士卒
偃卧起而接戰乃魚鱉不通飛鳥斷絶偏師淮左其不
能守晈可知矣如其不㧞吾将假法於魏之有司以請
子之過若挫兵夷衆攻不卒下驅士塡隍㧞而不能守
則魏朝名士其當别有深致乎吾所未能量昔魏之大
武佛狸傾一國之衆攻十雉之城死亡太半僅以身返
旣智屈於金墉亦雖㧞而不守皆筭失所為至今為笑
前鑒未逺已忘之乎和門邑邑戲載往意虜旣為徐州
軍所挫更欲於邵陽洲築城慧景慮為大患欣泰曰虜
所以築城者外示姱大實懼我躡其後耳今若說之以
彼此各願罷兵則其患自息慧景從之遣欣泰至虜城
下具述此意及虜引退而洲上餘兵萬人求輸五百匹
馬假道慧景欲斷路攻之欣泰説慧景曰歸師勿遏古
人畏之死地之兵不可輕也勝之既不足為武敗則徒
喪前功不如許之慧景乃聼虜過時領軍蕭坦之亦援
鍾離還啓明帝曰邵陽洲有死賊萬人慧景欣泰放而
不取帝以此皆不加賞四年出為永陽太守永元初還
都崔慧景圍城欣泰入城内領軍守備事寧除輔國將
軍廬陵王安東司馬義師起以欣泰為持節督雍梁南
北秦四州郢州之竟陵司州之随郡軍事雍州刺史將
軍如故時少帝昏亂人情咸伺事隙欣泰與弟前始安
内史欣時密謀結太子右率胡松前南譙太守王靈秀
直閣將軍鴻選含徳主帥茍勵直後劉靈運等十餘人
竝同契㑹帝遣中書舍人馮元嗣監軍救郢茹法珍梅
蟲兒及太子右率李居士制局監楊明泰等十餘人相
送中興堂欣泰等使人懐刀於座斫元嗣頭墜果柈中
又斫明泰破其腹蟲兒傷刺數瘡手指皆堕居士踰牆
得出茹法珍亦散走還臺靈秀仍往石頭迎建安王寳
夤率文武數百唱警蹕至杜姥宅欣泰初聞事發馳馬
入宮冀法珍等在外城内處分必盡見委表裏相應因
行廢立旣而法珍得反處分閉門上仗不配欣泰兵鴻
選在殿内亦不敢發城外衆尋散少日事覺詔收欣泰
胡松等皆伏誅欣泰少時有人相其當得三公而年裁
三十後屋瓦堕傷額又問相者云無復公相年夀更増
亦可得方伯耳死時年四十六
史臣曰崔慧景宿將老臣憂危昏運回董御之威舉晉
陽之甲乘機用權内襲少主因樂亂之民藉淮楚之剽
驍將授首羣師委律鼓鼙讙於宮寢戈㦸跱於城隍陵
埤負戶士衰氣竭屢發銅虎之兵未有釋位之援勢等
易京魚爛待盡征虜將軍投袂以先國急束馬旅師横
江競濟風驅電掃制勝轉丸越城之戰旗獲蔽野津􁅉
之㨗獻俘象魏瞻塵望烽窮壘重闢戮帶定襄曽未及
此盛矣哉桓文異世也
贊曰叔業外叛淮肥失險慧景倒戈宮門晝掩欣泰倉
卒霜刃不染實起時昏堅氷互漸
　
　
　
　
　
　南齊書卷五十一
　南齊書卷五十一考證
崔慧景傳四月回軍廣陵○(臣祖庚/)按此有月不日東
　昏紀四月癸酉慧景棄衆走通鑑考異曰按長厯是
　嵗四月庚午朔癸酉乃四月四日據此則四月四日
　慧景已棄衆走矣而傳云四月回軍恭祖納之又云
　十二日恭祖復攻之城陷紀傳前後各不相顧又按
　紀云夏四月丁未慧景於廣陵襲京師通鑑考異曰
　是嵗三月辛丑朔丁未三月七日當作三月以此考
　之則回軍廣陵亦當在三月紀傳作四月誤也
司馬崔恭祖守廣陵城開門納之○(臣承蒼/)按南史云
　俄而慧景至恭祖閉門不敢出慧景知其異已泣數
　行而去與此互異
單馬至蠏浦為漁父所斬○(臣祖庚/)按南史云慧景單
　馬至蠏浦投漁人太叔榮之榮之為慧景門人時為
　蠏浦戍斬慧景首送都與此小異然既云漁人又云
　為戍未免矛盾南史固未可據也
張欣泰傳時年四十六○南史作三十六
　
　
　
　
　
　
　
　
　
　
　
　
　
　
　南齊書卷五十一考證
欽定四庫全書
　南齊書卷五十二
　　梁　　　蕭　　　子　　　顯　　　撰
　列傳第三十三
　　文學
　　　邱靈鞠　檀　超　卞　彬　邱巨源
　　　王智深　陸　厥　崔慰祖　王逡之
　　　祖沖之　賈　淵
邱靈鞠吳興烏程人也祖系祕書監靈鞠少好學善屬
文與上計仕郡為吏州辟從事詣領軍沈演之演之曰
身昔為州職詣領軍謝晦賔主坐處政如今日卿將來
或復如此也舉秀才為州主簿累遷員外郎宋孝武殷
貴妃亡靈鞠獻挽歌詩三首云雲横廣階闇霜深髙殿
寒帝摘句嗟賞除新安王北中郎叅軍出為剡烏程令
不得志泰始初坐東賊黨錮數年褚淵為吳興謂人曰
此郡才士唯有邱靈鞠及沈勃耳乃啓申之明帝使著
大駕南討紀論久之除太尉叅軍轉安北記室帶扶風
太守不就為尚書三公郎建康令轉通直郎兼中書郎
昇明中遷正員郎領本郡中正兼中書郎如故時方禪
讓太祖使靈鞠叅掌詔策建元元年轉中書郎中正如
故敕知東宮手筆尋又掌知國史明年出為鎮南長史
尋陽相遷尚書左丞世祖即位轉通直常侍尋領東觀
祭酒靈鞠曰人居官願數遷使我終身為祭酒不恨也
永明二年領驍騎將軍靈鞠不樂武位謂人曰我應還
東掘顧榮冢江南地方數千里士子風流皆出此中顧
榮忽引諸傖渡妨我輩塗轍死有餘罪改正員常侍靈
鞠好飲酒臧否人物在沈淵座見王儉詩淵曰王令文
章大進靈鞠曰何如我未進時此言達儉靈鞠宋世文
名甚盛入齊頗減蓬髪㢮縱無形儀不治家業王儉謂
人曰邱公仕宦不進才亦退矣遷長沙王車騎長史太
中大夫卒著江左文章録序起太興訖元熈文集行於
世
檀超字悅祖髙平金鄉人也祖𢎞宗宋南琅邪太守超
少好文學放誕任氣解褐州西曹嘗與别駕蕭惠開共
事不為之下謂惠開曰我與卿俱起一老姥何足相誇
蕭太后惠開之祖姑長沙王道憐妃超祖姑也舉秀才
孝建初坐事徙梁州板宣威府叅軍孝武聞超有文章
敕還直東宮除驃騎叅軍寜蠻主簿鎮北諮議超累佐
蕃職不得志轉尚書度支郎車騎功曹桂陽内史入為
殿中郎兼中書郎零陵内史征北驃騎記室國子博士
兼左丞超嗜酒好言詠舉止和靡自比晉郗超為髙平
二超謂人曰猶覺我為優也太祖賞愛之遷驍騎將軍
常侍司徒右長史建元二年初置史官以超與驃騎記
室江淹掌史職上表立條例開元紀號不取宋年封爵
各詳本傳無假年表立十志律厯禮樂天文五行郊祀
刑法藝文依班固朝㑹輿服依蔡邕司馬彪州郡依徐
爰百官依范曄合州郡班固五星載天文日蝕載五行
改日蝕入天文志以建元為始帝女體自皇宗立傳以
備甥舅之重又立處士列女傳詔内外詳議左僕射王
儉議金粟之重八政所先食貨通則國富民實宜加編
録以崇務本朝㑹志前史不書蔡邕稱先師胡廣說漢
舊儀此乃伯喈一家之意曲碎小儀無煩録宜立食貨
省朝㑹洪範九疇一曰五行五行之本先乎水火之精
是為日月五行之宗也今宜憲章前軌無所改革又立
帝女傳亦非淺識所安若有髙徳異行自當載在列女
若止於常美則仍舊不書詔日月災隸天文餘如儉議
超史功未就卒官江淹撰成之猶不備也時豫章熊襄
著齊典上起十代其序云尚書堯典謂之虞書則附所
述故通謂之齊名為河洛金匱
卞彬字士蔚濟隂寃句人也祖嗣之中領軍父延之有
剛氣為上虞令彬才操不羣文多指刺州辟西曹主簿
奉朝請員外郎宋元徽末四貴輔政彬謂太祖曰外間
有童謠云可憐可念尸著服孝子不在日代哭列管蹔
鳴死滅族公頗聞不時王蘊居父憂與袁粲同死故云
尸著服也服者衣也禇字邉衣也孝除子以日代者謂
禇淵也列管蕭也彬退太祖笑曰彬自作此齊臺初建
彬又曰誰謂宋遠跂予望之太祖聞之不加罪也除右
軍叅軍家貧出為南康郡丞彬頗飲酒擯棄形骸作蚤
虱賦序曰余居貧布衣十年不制一袍之縕有生所託
資其寒暑無與易之為人多病起居甚疎縈寢敗絮不
能自釋兼攝性懈惰嬾事皮膚澡刷不謹澣沐失時四
體㲰㲰加以臭穢故葦席蓬纓之間蚤虱猥流淫癢渭
濩無時恕肉探揣擭撮日不替手虱有諺言朝生暮孫
若吾之虱者無湯沐之慮絶相弔之憂宴聚乎久襟爛
布之裳服無改換搯齧不能加脫畧緩嬾復不懃於捕
討孫孫息息三十五嵗焉其畧言皆實録也除南海王
國郎中令尚書比部郎安吉令車騎記室彬性飲酒以
瓠壺瓢勺杬皮為肴著帛冠十二年不改易以大瓠為
火籠什物多諸詭異自稱卞田居婦為傅蠶室或諌曰
卿都不持操名器何由得升彬曰擲五木子十擲輙鞬
豈復是擲子之拙吾好擲政極此耳永元中為平越長
史綏建太守卒官彬又目禽獸云羊性淫而狠猪性卑
而率鵞性頑而傲狗性險而出皆指斥貴勢其蝦蟆賦
云紆青拖紫名為蛤魚世謂比令僕也又云科斗唯唯
羣浮闇水維朝繼夕聿役如鬼比令史諮事也文章傳
於閭巷永明中琅邪諸葛朂為國子生作雲中賦指祭
酒以下皆有形似之目坐繫東冶作東冶徒賦世祖見
赦之又有陳郡袁嘏自重其文謂人云我詩應湏大材
迮之不爾飛去建武末為諸暨令被王敬則所殺
邱巨源蘭陵蘭陵人也宋初土斷屬丹陽後屬蘭陵巨
源少舉丹陽郡孝亷為宋孝武所知大明五年敕助徐
爰撰國史帝崩江夏王義恭取掌書記明帝即位使叅
詔誥引在左右自南臺御史為王景文鎮軍叅軍寜喪
還家元徽初桂陽王休範在尋陽以巨源有筆翰遣船
迎之餉以錢物巨源因太祖自啓敕板起巨源使留京
都桂陽事起使於中書省撰符檄事平除奉朝請巨源
望有封賞旣而不獲乃與尚書令袁粲書曰民信理推
心闇於量事庶謂丹誠感達賞報孱期豈虞寂寥忽焉
三稔議者必云筆記賤伎非殺活所待開勸小說非否
判所寄然則先聲後實軍國舊章七德九功將名當世
仰觀天緯則右將而左相俯察人序則西武而東文固
非胥祝之倫伍巫匠之流匹矣去昔竒兵變起呼吸雖
凶渠即勦而人情更迷茅恬開城千齡出叛當此之時
心膂胡越奉迎新亭者士庶塡路投名朱雀者愚智空
閨人惑而民不惑人畏而民不畏其一可論也臨機新
亭獨能抽刃斬賊者唯有張敬兒而中書省獨能奮筆
弗顧者唯有邱巨源文武相方誠有優劣就其死亡以
決成敗當崩天之敵抗不測之禍請問海内此膽何如
其二可論也又爾時顛沛普喚文士黄門中書靡不畢
集摛翰振藻非為乏人朝廷洪筆何故假手凡賤若以
此賊彊盛勝負難測羣賢怯不染豪者則民宜以勇獲
賞若云羽檄之難必湏筆傑羣賢推能見委者則民宜
以才賜列其三可論也竊見桂陽賊賞不赦之條凡二
十五人而李恒鍾爽同在此例戰敗後出罪竝釋然而
吳邁遠族誅之罸則操筆大禍而操戈無害論以賞科
則武人超越而文人埋没其四可論也且邁遠置辭無
乃侵慢民作符檄肆言詈辱放筆出手即就韲粉若使
桂陽得志民若不轘裂軍門則應腰斬都市嬰孩脯膾
伊可熟念其五可論也徃年戎旅萬有餘甲十分之中
九分冗隸可謂衆矣攀龍附驎翻焉雲翔至若民狂夫
可謂寡矣徒闗敕㫖空然泥沈詎其荷瞂塵末皆是白
起操牘事始必非魯連邪民傎國算迅足馳烽斾之機
帝擇逸翰赴罻羅之會旣能陵敵不殿爭先無負宜其
微賜存在少沾飲齕遂乃棄之溝間如蜉如蟻擲之言
外如土如灰絓隸帖戰無拳無勇竝随資峻級矣凡豫
臺内不文不武已坐拱清階矣撫骸如此瞻例如彼旣
非草木何能弭聲巨源竟不被申歴佐諸王府轉羽林
監建元元年為尚書主客郎領軍司馬越騎校尉除武
昌太守拜竟不樂江外行世祖問之巨源曰古人云寧
飲建業水不食武昌魚臣年已老寜死於建業以為餘
杭令沈攸之事太祖使巨源為尚書符荆州巨源以此
又望賞異自此意常不滿髙宗為吳興巨源作秋胡詩
有譏刺語以事見殺
王智深字雲才琅邪臨沂人也少從陳郡謝超宗學屬
文好飲酒拙澁乏風儀宋建平王景素為南徐州作觀
法篇智深和之見賞辟為西曹書佐貧無衣未到職而
景素敗後解褐為州祭酒太祖為鎮軍時邱巨源薦之
於太祖板為府行叅軍除豫章王國常侍遷太學博士
豫章王大司馬叅軍兼記室世祖使太子家令沈約撰
宋書擬立袁粲傳以審世祖世祖曰袁粲自是宋家忠
臣約又多載孝武明帝諸鄙凟事上遣左右謂約曰孝
武事迹不容頓爾我昔經事宋明帝卿可思諱惡之義
於是多所省除又敕智深撰宋紀召見芙蓉堂賜衣服
給宅智深告貧於豫章王王曰湏卿書成當相論以禄
書成三十卷世祖後召見智深於璿明殿令拜表奏上
表未奏而世祖崩隆昌元年敕索其書智深遷為竟陵
王司徒叅軍坐事免江夏王鋒衡陽王鈞竝善待之初
智深為司徒袁粲所接及撰宋紀意常依依粲㓜孤祖
母名其為愍孫後慕荀粲自改名會稽賀喬譏之智深
於是著論家貧無人事嘗餓五日不得食掘莧根食之
司空王僧䖍及子志分與衣食卒於家先是陳郡袁炳
字叔明有文學亦為袁粲所知著晉書未成卒潁川庾
銑善屬文見賞豫章王引至大司馬記室叅軍卒
陸厥字韓卿吳郡吳人揚州别駕閑子也厥少有風槩
好屬文五言詩體甚新竒永明九年詔百官舉士同郡
司徒左西掾顧暠之表薦焉州舉秀才王晏少傅主簿
遷後軍行叅軍永明末盛為文章吳興沈約陳郡謝朓
琅邪王融以氣類相推轂汝南周顒善識聲韻約等文
皆用宮商以平上去入為四聲以此制韻不可増減世
呼為永明體沈約宋書謝靈運傳後又論宮商厥與約
書曰范詹事自序性别宮商識清濁特能適輕重濟艱
難古今文人多不全了斯處縱有會此者不必從根本
中來沈尚書亦云自靈均以來此祕未覩或闇與理合
匪由思至張蔡曹王曾無先覺潘陸顔謝去之彌遠大
㫖鈞使宮羽相變低昻舛節若前有浮聲則後湏切響
一簡之内音韻盡殊兩句之中輕重悉異辭旣美矣理
又善焉但觀歴代衆賢似不都闇此處而云此祕未覩
近於誣乎案范云不從根本中來尚書云匪由思至斯
可謂揣情謬於𤣥黄擿句差其音律也范又云時有㑹
此者尚書云或闇與理合則美詠清謳有辭章調韻者
雖有差謬亦有㑹合推此以往可得而言夫思有合離
前哲同所不免文有開塞即事不得無之子建所以好
人譏弹士衡所以遺恨終篇旣曰遺恨非盡美之作理
可詆訶君子執其詆訶便謂合理為闇豈如指其合理
而寄詆訶為遺恨邪自魏文屬論深以清濁為言劉楨
奏書大明體勢之致岨峿妥帖之談操末續顚之說興
𤣥黄於律呂比五色之相宣茍此祕未覩兹論為何所
指邪故愚謂前英已早識宮徴但未屈曲指的若今論
所申至於掩瑕藏疾合少謬多則臨淄所云人之著述
不能無病者也非知之而不改謂不改則不知斯曹陸
又稱竭情多悔不可力彊者也今許以有病有悔為言
則必自知無悔無病之地引其不了不合為闇何獨誣
其一合一了之明乎意者亦質文時異古今好殊將急
在情物而緩於章句情物文之所急美惡猶且相半章
句意之所緩故合少而謬多義兼於斯必非不知明矣
長門上林殆非一家之賦洛神池鴈便成二體之作孟
堅精正詠史無虧於東主平子恢富羽獵不累於憑虚
王粲初征他文未能稱是楊脩敏捷暑賦彌日不獻率
意寡尤則事促乎一日翳翳愈伏而理賖於七歩一人
之思遲速天懸一家之文工拙壤隔何獨宮商律呂必
責其如一邪論者乃可言未窮其致不得言曾無先覺
也約答曰宮商之聲有五文字之别累萬以累萬之䌓
配五聲之約髙下低昻非思力所舉又非止若斯而已
也十字之文顚倒相配字不過十巧厯已不能盡何況
復過於此者乎靈均以來未經用之於懐抱固無從得
其髣髴矣若斯之妙而聖人不尚何邪此盖曲折聲韻之
巧無當於訓義非聖哲立言之所急也是以子雲譬之
雕蟲篆刻云壯夫不為自古辭人豈不知宮羽之殊商
徴之别雖知五音之異而其中參差變動所昧實多故
鄙意所謂此祕未覩者也以此而推則知前世文士便
未悟此處若以文章之音韻同絃管之聲曲則羙惡妍
蚩不得頓相乖反譬由子野操曲安得忽有闡緩失調
之聲以洛神比陳思他賦有似異手之作故知天機啓
則律呂自調六情滯則音律頓舛也士衡雖云炳若縟
錦寧有濯色江波其中復有一片是衛文之服此則陸
生之言即復不盡者矣韻與不韻復有精麤輪扁不能
言老夫亦不盡辨此永元元年始安王遙光反厥父閑
被誅厥坐繫尚方尋有赦令厥恨父不及感慟而卒年
二十八文集行於世會稽虞炎永明中以文學與沈約
俱為文惠太子所遇意眄殊常官至驃騎將軍
崔慰祖字悅宗清河東武城人也父慶緒永明中為梁
州刺史慰祖解褐奉朝請父喪不食鹽母曰汝旣無兄
弟又未有子𦙍毁不滅性政當不進肴羞耳如何絶鹽
吾今亦不食矣慰祖不得已從之父梁州之資家財千
萬散與宗族漆器題為日字日字之器流乎遠近料得
父時假貰文疏謂族子紘曰彼有自當見還彼無吾何
言哉悉火焚之好學聚書至萬卷隣里年少好事者來
從假借日數十袠慰祖親自取與未常為辭為始安王
撫軍墨曹行叅軍轉刑獄兼記室遙光好棊數召慰祖
對戲慰祖輒辭拙非朔望不見也建武中詔舉士從兄
慧景舉慰祖及平原劉孝標竝碩學帝欲試以百里慰
祖辭不就國子祭酒沈約吏部郎謝朓嘗於吏部省中
賔友俱集各問慰祖地理中所不悉十餘事慰祖口吃
無華辭而酬據精悉一座稱服之朓歎曰假使班馬復
生無以過此慰祖賣宅四十五萬買者云寧有減不答
曰誠慙韓伯休何容二價買者又曰君但責四十六萬
一萬見與慰祖曰是即同君欺人豈是我心乎少與侍
中江祀款及祀貴常來候之而慰祖不往也與丹陽丞
劉渢素善遙光據東府反慰祖在城内城未潰一日渢
謂之曰卿有老母宜其出矣命門者出之慰祖詣闕自
首繫尚方病卒慰祖著海岱志起太公迄西晉人物為
四十卷半未成臨卒與從弟緯書云常欲更注遷固二
史採史漢所漏二百餘事在厨簏可檢寫之以存大意
海岱志良未周悉可寫數本付䕶軍諸從事人一通及
友人任昉徐寅劉洋裴揆又令以棺親土不湏塼勿設
靈座時年三十五
王逡之字宣約琅邪臨沂人也父祖皆為郡守逡之少
禮學博聞起家江夏王國常侍大司馬行叅軍章安令
累至始安内史不之官除山陽王驃騎叅軍兼治書御
史安成國郎中呉令昇明末右僕射王儉重儒術逡之
以著作郎兼尚書左丞叅定齊國儀禮初儉撰古今喪
服集記逡之難儉十一條更撰世行五卷轉國子博士
國學久廢建元二年逡之先上表立學又兼著作撰永
明起居注轉通直常侍驍騎將軍領博士著作如故出
為寧朔將軍南康相太中光禄大夫加侍中逡之率素
衣裘不澣机案塵黒年老手不釋卷建武二年卒從弟
珪之有史學撰齊職儀永明九年其子中軍叅軍顥上
啓曰臣亡父故長水校尉珪之籍素為基依儒習性以
宋元徽二年被敇使纂集古設官歴代分職凡在墳策
必盡詳究是以等級掌司咸加編録黜陟遷補悉該研
記述章服之差兼冠佩之飾屬值啓運軌度惟新故太
宰臣淵奉宣敇㫖使速洗正刋定未畢臣私門㓙禍不
揆庸微謹冒啓上凡五十卷謂之齊職儀仰希永升天
閣長銘祕府詔付祕閣
祖沖之字文逺范陽薊人也祖昌宋大匠卿父朔之奉
朝請沖之少稽古有機思宋孝武使直華林學省賜宅
宇車服解褐南徐州迎從事公府叅軍宋元嘉中用何
承天所制厯比古十一家為宻沖之以為尚疎乃更造
新法上表曰臣博訪前墳遠稽昔典五帝躔次三王交
分春秋朔氣紀年薄蝕談遷載述彪固列志魏世注厯
晉代起居探異今古觀要華戎書契以降二千餘稔日
月離會之徴星度疎宻之騐專功躭思咸可得而言也
加以親量圭尺躬察儀漏目盡毫釐心窮籌筴考課推
移又曲備其詳矣然而古厯疎舛類不精宻羣氏糾紛
莫審其㑹尋何承天所上意存改革而置法簡畧今已
乖逺以臣校之三覩厥謬日月所在差覺三度二至晷
景幾失一日五星見伏至差四旬留逆進退或移兩宿
分至失實則節閏非正宿度違天則伺察無准臣生屬
聖辰詢逮在運敢率愚瞽更創新厯謹立改易之意有
二設法之情有三改易者一以舊法一章十九嵗有七
閏閏數為多經二百年輒差一日節閏旣移則應改法
厯紀屢遷寔由此條今改章法三百九十一年有一百
四十四閏令却合周漢則將來永用無復差動其二以
堯典云日短星昴以正仲冬以此推之唐世冬至日在
合宿之左五十許度伐之初即秦厯冬至日在牽牛六
度漢武改立太初厯冬至日在牛初後漢四分法冬至
日在斗二十二晉世姜岌以月蝕檢日知冬至在斗十
七今參以中星課以蝕望冬至之日在斗十一通而計
之未盈百載所差二度舊法竝令冬至日有定處天數
旣差則七曜宿度漸與舛訛乖謬旣著輒應改易僅合
一時莫能通遠遷革不已又由此條今令冬至所在嵗
嵗微差却檢漢注竝皆審宻將來久用無煩屢改又設
法者其一以子為辰首位在正北爻應初九升氣之端
虚為北方列宿之中元氣肇初宜在此次前儒虞喜備
論其義今厯上元日度發自虚一其二以日辰之號甲
子為先厯法設元應在此嵗而黄帝以來世代所用凡
十一厯上元之嵗莫值此名今歴上元嵗在甲子其三
以上元之嵗厯中衆條竝應以此為始而景初厯交㑹
遲疾元首有差又承天法日月五星各自有元交㑹遲
疾亦竝置差裁得朔氣合而今條序紛錯不及古意今
設法日月五緯交㑹遲疾悉以上元嵗首為始羣流共
源庶無乖誤若夫測以定形據以實効懸象著明尺表
之驗可推動氣幽微寸管之候不忒今臣所立易以取
信但綜覈始終大存緩宻革新變舊有約有繁用約之
條理不自懼用繁之意顧非謬然何者夫紀閏參差數
各有分分之為體非不細密臣是用深惜毫釐以全求
妙之准不辭積累以成永定之製非為思而莫知悟而
弗改也若所上萬一可採伏願頒宣羣司賜垂詳究事
奏孝武令朝士善厯者難之不能屈㑹帝崩不施行出
為婁縣令轉謁者僕射初宋武平闗中得姚興指南車有
外形而無機巧毎行使人於内轉之昇明中太祖輔政
使沖之追修古法沖之改造銅機圓轉不窮而司方如
一馬鈞以來未有也時有北人索馭驎者亦云能造指
南車太祖使與沖之各造使於樂遊苑對共校試而頗
有差僻乃毁焚之永明中竟陵王子良好古沖之造欹
器獻之文惠太子在東宮見沖之厯法啓世祖施行文
惠尋薨事又寢轉長水校尉領本職沖之造安邊論欲
開屯田廣農殖建武中明帝使沖之巡行四方興造大
業可以利百姓者㑹連有軍事事竟不行沖之解鍾律
博塞當時獨絶莫能對者以諸葛亮有木牛流馬乃造
一器不因風水施機自運不勞人力又造千里船於新
亭江試之日行百餘里於樂遊苑造水碓磨世祖親自
臨視又特善算永元二年沖之卒年七十二著易老莊
義釋論語孝經注九章造綴述數十篇
賈淵字希鏡平陽襄陵人也祖弼之晋員外郎父匪之
驃騎叅軍世傳譜學孝武世青州人發古冡銘云青州
世子東海女郎帝問學士鮑照徐爰蘇寳生竝不能悉
淵對曰此是司馬越女嫁茍晞兒檢訪果然由是見遇
敇淵注郭子太始初辟丹陽郡主簿奉朝請太學博士
安成王撫軍行叅軍出為丹徒令昇明中太祖嘉淵世
學取為驃騎叅軍武陵王國郎中令補餘姚令未行仍
為義興郡丞永明初轉尚書外兵郎歴大司馬司徒府
叅軍竟陵王子良使淵撰見客譜出為句容令先是譜
學未有名家淵祖弼之廣集百氏譜記專心治業晋太
元中朝廷給弼之令史書吏撰定繕寫蔵祕閣乃遷左
民曹淵父及淵三世傳學凡十八州士族譜合百帙七
百餘卷該究精悉當世莫比永明中衛軍王儉抄次百
家譜與淵參懷撰定建武初淵遷長水校尉荒傖人王
泰寳買襲琅邪譜尚書令王晏以啓髙宗淵坐被求當
極法子棲長謝罪稽顙流血朝廷哀之免淵罪數年始
安王遙光板撫軍諮議不就仍為北中郎叅軍中興元
年卒年六十二撰氏族要狀及人名書竝行於世
史臣曰文章者蓋情性之風標神明之律呂也蘊思含
毫遊心内運放言落紙氣韻天成莫不禀以生靈遷乎
愛嗜機見殊門賞悟紛雜若子桓之品藻人才仲治之
區判文體陸機辨於文賦李充論於翰林張眎擿句褒
貶顔延圖寫情興各任懐抱共為權衡屬文之道事出
神思感召無象變化不窮俱五聲之音響而出言異句
等萬物之情狀而下筆殊形吟詠規範本之雅什流分
條散各以言區若陳思代馬羣章王粲飛鸞諸製四言
之羙前超後絶少卿離辭五言才骨難與爭鶩桂林湘
水平子之華篇飛舘玉池魏文之麗篆七言之作非此
誰先卿雲巨麗升堂冠冕張左恢廓登高不繼賦貴披
陳未或加矣顯宗之述傅毅簡文之摛彦伯分言制句
多得頌體裴頠内侍元規鳳池子章以來章表之選孫
綽之碑嗣伯喈之後謝荘之誄起安仁之塵顔延楊瓚
自比馬督以多稱貴歸荘為允王褒僮約束晳發䝉滑
稽之流亦可竒瑋五言之製獨秀衆品習玩為理事久
則凟在乎文章彌患凡舊若無新變不能代雄建安一
體典論短長互出潘陸齊名機岳之文永異江左風味
盛道家之言郭璞舉其靈變許詢極其名理仲文𤣥氣
猶不盡除謝混情新得名未盛顔謝竝起乃各擅竒休
鮑後出咸亦標世朱藍共妍不相祖述今之文章作者
雖衆總而為論畧有三體一則啟心閑繹托辭華曠雖
存巧綺終致迂回宜登公宴未為准的而踈慢闡緩膏
肓之病典正可採酷不入情此體之源出靈運而成也
次則緝事比類非對不發博物可嘉職成拘制或全借
古語用申今情崎嶇牽引直為偶説唯覩事例頓失精
采此則傅咸五經應璩指事雖不全似可以類從次則
發唱驚挺操調險急雕藻淫豔傾炫心魂亦猶五色之
有紅紫八音之有鄭衛斯鮑照之遺烈也三體之外請
試妄談若夫委自天機參之史傳應思悱來勿先構聚
言尚易了文憎過意吐石含金滋潤婉切雜以風謠輕
脣利吻不雅不俗獨申胸懐輪扁斵輪言之未盡文人
談士罕或兼工非唯識有不周道實相妨談家所習理
勝其辭就此求文終然翳奪故兼之者鮮矣
贊曰學亞生知多識前仁文成筆下芬藻麗春
　南齊書卷五十二
　南齊書卷五十二考證
卞彬傳虱有諺言○南史言作云
晏聚乎久襟爛布之裳○南史襟作袴
服無改換掐齧不能加脱畧緩嬾○南史無此十三字
復不懃於捕討○南史於作之
孫孫息息○南史息息作子子
王智深掘莧根食之○南史莧作筦
陸厥傳低昂舛節○諸本同舛節沈約宋書論本作互
　節
賈淵傳淵坐被求當極法○求南史作收
　
　
　
　
　
　南齊書卷五十二考證
欽定四庫全書
　南齊書卷五十三
　　梁　　　蕭　　　子　　　顯　　　撰
　列傳第三十四
　　良政
　　　傅　琰　虞　愿　劉懐慰　裴昭明
　　　沈　憲　李珪之　孔琇之
太祖承宋氏奢縱風移百城輔立幼主思振民瘼為政
未朞擢山隂令傅琰為益州刺史乃捐華反樸恭已南
面導民以躬意存勿擾以山隂大邑獄訟繁滋建元三
年别置獄丞與建康為比永明繼運垂心治術杖威善
斷猶多漏網長吏犯法封刃行誅郡縣居職以三周為
小滿水旱之災輒加賑䘏眀帝自在布衣曉達吏事君
臨億兆專務刀筆未嘗枉法申恩守宰以之肅震永明
之世十許年中百姓無雞鳴犬吠之警都邑之盛士女
富逸歌聲舞節袨服華粧桃花緑水之間秋月春風之
下葢以百數及建武之興虜難猋急征役連嵗不遑啓
居軍國糜耗從此衰矣齊世善政著名表績無幾焉位
次遷并非直止乎城邑今取其清察有迹者餘則隨以
附焉
傅琰字季珪北地靈州人也祖邵員外郎父僧祐安東
録事参軍琰羙姿儀觧褐寧蠻參軍本州主簿寧蠻功
曹宋永光元年補諸暨武康令廣威将軍除尚書左民
郎又為武康令将軍如故除吳興郡丞泰始六年遷山
陰令山隂東土大縣難為長官僧祐在縣有稱琰尤明
察又著能名其年爵新亭侯元徽初遷尚書右丞遭母
䘮居南岸隣家失火延燒琰屋琰抱柩不動隣人競來
赴救乃得俱全琰股髀之間已被煙焰服闋除邵陵王
左軍諮議江夏王録事參軍太祖輔政以山陰獄訟煩
積復以琰為山隂令賣針賣糖老姥爭團絲來詣琰琰
不辯覈縛團絲於柱鞭之密視有鐵屑乃罰賣糖者二
野父爭雞琰各問何以食雞一人云粟一人云豆乃破
雞得粟罪言豆者縣内稱神眀無敢復為偷盜琰父子
並著竒績江左鮮有匹云諸傅有治縣譜子孫相傳不
以示人昇明二年太祖擢為假節督益寧二州軍事建
威将軍益州刺史宋寧太守建元元年進號寧朔将軍
四年徵驍騎将軍黄門郎永朙二年遷建威将軍安陸
王北中郎長史改寧朔將軍明年徙廬陵王安西長史
南郡内史行荆州事五年卒琰喪西還有詔出臨臨淮
劉𤣥朙亦有吏能為山隂令大著名績琰子翽問之𤣥
明曰我臨去當告卿将别謂之曰作縣惟日食一升飰
而莫飲酒
虞愿字士恭㑹稽餘姚人也祖賚給事中監利侯父望
之早卒賚中庭橘樹冬熟子孫競來取之愿年數嵗獨
不取賚及家人皆異之元嘉末為國子生再遷湘東王
國常侍轉潯陽王府墨曹参軍明帝立以愿儒吏學渉
兼蕃國舊恩意遇甚厚除太常丞尚書祠部郎通直散
騎侍郎領五郡中正祠部郎如故帝性猜忌體肥憎風
夏月常著皮小衣拜左右二人為司風令史風起方面
輒先啓聞星文災變不信太史不聼外奏勑靈臺知星
二人給愿常直内省有異先啓以相檢察帝以故宅起
湘宫寺費極奢侈以孝武莊嚴刹七層帝欲起十層不
可立分為兩刹各五層新安太守巢尚之罷郡還見帝
曰卿至湘宫寺未我起此寺是大功德愿在側曰陛下
起此寺皆是百姓賣兒貼婦錢佛若有知當悲哭哀愍
罪髙佛圖有何功德尚書令袁粲在坐為之失色帝乃
怒使人驅下殿愿徐去無異容以舊恩少日中已復召
入帝好圍棋甚拙去格七八道物議共欺為第三品與
第一品王抗圍碁依品賭戲抗毎饒借之曰皇帝飛碁
臣抗不能斷帝終不覺以為信然好之愈篤愿又曰堯
以此教丹朱非人主所宜好也雖數忤㫖而䝉賞賜猶
異餘人遷兼中書郎帝寝疾愿常侍醫藥帝素能食尤
好逐夷以銀鉢盛蜜漬之一食數鉢謂揚州刺史王景
文曰此是奇味卿頗足不景文曰臣夙好此物貧素致
之甚難帝甚悅食逐夷積多胷腹痞脹氣将絶左右啓
飲數升酢酒乃消疾大困一食汁滓猶至三升水患積
久藥不復効大漸日正坐呼道人合掌便絶愿以侍疾
乆轉正員郎出為晋平太守在郡不治生產前政與民
交關質録其兒婦愿遣人於道奪取将還在郡立學堂
教授郡舊出髯虵膽可為藥有餉愿虵者愿不忍殺放
二十里外山中一夜虵還床下復送四十里外山經宿
復還故處愿更令逺乃不復歸論者以為仁心所致也
海邊有越王石常隠雲霧相傳云清亷太守乃得見愿
徃觀視清徹無隱蔽後琅邪王秀之為郡與朝士書曰
此郡承虞公之後善政猶存遺風易遵差得無事以母
老觧職除後軍将軍褚淵常詣愿不在見其眠床上積
塵埃有書數袠淵嘆曰虞君之清一至於此令人掃地
拂床而去遷中書郎領東觀祭酒兄季為上虞令卒愿
從省歩還家不待詔便歸東除驍騎将軍遷廷尉祭酒
如故愿嘗事宋明帝齊初宋神主遷汝陰廟愿拜辭流
涕建元元年卒年五十四愿著五經論問撰㑹稽記文
翰數十篇
劉懷慰字彥泰平原平原人也祖奉伯元嘉中為冠軍
長史父乘民冀州刺史懐慰初為桂陽王征北板行參
軍乘民死於義嘉事難懷慰持喪不食醯醤冬月不絮
衣養孤弟妹事寡叔母皆有恩義復除邵陵王南中郎
參軍廣德令尚書駕部郎懷慰宗從善明等為太祖心
腹懐慰亦豫焉沈攸之有舊令為書戒喻攸之太祖省
之稱善除歩兵校尉齊國建上欲置齊郡於京邑議者
以江右土沃流民所歸乃治𤓰歩以懐慰為輔國将軍
齊郡太守上謂懐慰曰齊邦是王業所基吾方以為顯
任經理之事一以委卿又手勑曰有文事者必有武備
今賜卿玉環刀一口懐慰至郡修治城郭安集居民墾
廢田二百頃決沈湖灌溉不受禮謁民有餉其新米一
斛者懐慰出所食麥飯示之曰旦食有餘幸不煩此因
著廉吏論以達其意太祖聞之手勑襃賞進督秦沛二
郡妻子在都賜米三百斛兗州刺史栁世隆與懐慰書
曰膠東流化潁川致羙以今方古曽何足云在郡二年
遷正員郎領青冀二州中正懐慰本名聞慰世祖即位
以與舅氏名同勑改之出監東陽郡爲吏民所安還兼
安陸王北中郎司馬永明九年卒年四十五明帝即位
謂僕射徐孝嗣曰劉懐慰若在朝廷不憂無清吏也懐
慰與濟陽江淹陳郡袁彖善亦著文翰永明初獻皇德
論云
裴昭明河東聞喜人宋太中大夫松之孫也父駰南中
郎參軍昭明少傳儒史之業泰始中為太學博士有司
奏太子婚納徵用玉璧虎皮未詳何所准據昭明議禮
納徵儷皮為庭實鹿皮也晉太子納妃注以虎皮二太
元中公主納徵虎豹皮各一豈其謂婚禮不詳王公之
差故取虎豹文蔚以尊其事虎豹雖文而徵禮所不言
熊羆雖古而婚禮所不及珪璋雖羙或為用各異今宜
准的經誥凡諸僻謬一皆詳正於是有司參議加珪璋
豹熊羆皮各二元徽中出為長沙郡丞罷任刺史王蘊
謂之曰卿清貧必無還資湘中人士有湏一禮之命者
我不愛也昭明曰下官忝為邦佐不能光益上府豈以
鴻都之事仰累清風歴祠部通直郎永明三年使虜世
祖謂之曰以卿有將命之才使還當以一郡相賞還為
始安内史郡民龔𤣥宣云神人與其玉印玉板書不湏
筆吹紙便成字自稱龔聖人以此惑衆前後郡守敬事
之昭明付獄治罪及還甚貧罄世祖曰裴昭明罷郡還
遂無宅我不諳書不知古人中誰比遷射聲校尉九年
復遣北使建武初為王𤣥邈安北長史廣陵太守明帝
以其在事無所啟奏代還責之昭明曰臣不欲競執關
鍵故耳昭明歴郡皆有勤績常謂人曰人生何事湏聚
蓄一身之外亦復何湏子孫若不才我聚彼散若能自
立則不如一經故終身不治産業中興二年卒從祖弟
顗字彦齊少有異操泰始中於總明觀聽講不讓劉秉
席秉用為參軍昇明末為奉朝請齊臺建世子裴妃湏
外戚譜顗不與遂分籍太祖受禪上表誹謗掛冠去伏
誅
沈憲字彦璋吳興武康人也祖說道巴西梓潼二郡太
守父璞之北中郎行參軍憲初應州辟為主簿少有幹
局歴臨首餘杭令巴陵王府佐帶襄令除駕部郎宋明
帝與憲棊謂憲曰卿廣州刺史才也補烏程令甚著政
績太守褚淵歎之曰此人方員可施除通直郎都水使
者長於吏事居官有績除正員郎補吳令尚書左丞昇
明二年西中郎將晃為豫州太祖擢憲為晃長史南梁
太守行州事遷豫章王諮議未拜坐事免官復除安成
王冠軍武陵王征虜參軍遷少府卿少府管掌市易與
民交關有吏能者皆更此職遷王儉鎭軍長史武陵王
曄為會稽以憲為左軍司馬太祖以山陰户衆難治欲
分為兩縣世祖啟曰縣豈不可治但用不得其人耳乃
以憲帶山陰令政聲大著孔稚珪請假東歸謂人曰沈
令料事特有天才加寜朔將軍王敬則為會稽憲仍留
為鎮軍長史令如故遷為冠軍長史行南豫州事晉安
王後軍長史廣陵太守西陽王子明代為南兗州憲仍
留為冠軍長史太守如故頻行州府事永明八年子明
典籖劉道濟取府州五十人役自給又役子明左右及
船仗贓私百萬為有司所奏世祖怒賜道濟死憲坐不
紏免官尋復為長史輔國將軍以疾去官除㪚騎常侍
未拜卒當世稱為良吏憲同郡邱仲起先是為晉平郡
清亷自立褚淵歎曰見可欲心能不亂此楊公所以遺
子孫也仲起字子震少為憲從伯領軍寅之所知宋元
徽中為太子領軍長史官至廷尉卒
李珪之字孔璋江夏鍾武人也父祖皆為縣令遷鎭西
中郎諮議右軍將軍兼都水使者珪之歴職稱為清能
除游擊將軍兼使者如故轉兼少府卒先是四年滎陽
毛惠素為少府卿吏才强而治事清刻勑市銅官碧青
一千二百斤供御畫用錢六十萬有讒惠素納利者世
祖怒勑尚書評賈貴二十八萬餘有司奏之伏誅死後
家徒四壁上甚悔恨
孔琇之會積山陰人也祖季恭光禄大夫父靈運著作
郎琇之初為國子生舉孝亷除衞軍行參軍員外郎尚
書三公郎出為烏程令有吏能還遷通直郎補吳令有
小兒年十嵗偷刈隣家稻一束琇之付獄治罪或諫之
琇之曰十嵗便能為盗長大何所不為縣中皆震肅遷
尚書左丞又以職事知名轉前軍將軍兼少府遷驍騎
將軍少府如故出為寧朔將軍髙宗冠軍征虜長史江
夏内史還為正員常侍兼左民尚書廷尉卿出為臨海
太守在任清約罷郡還獻乾薑二十斤世祖嫌少及知
琇之清乃歎息除武陵王前軍長史未拜仍出為輔國
將軍監吳興郡尋拜太守治稱清嚴高宗輔政防制諸
蕃致密㫖於上佐隆昌元年遷琇之為寧朔將軍晉熈
王冠軍長史行郢州事江夏内史琇之辭不許未拜卒
史臣曰琴瑟不調必觧而更張也魏晉為吏稍與漢乖
苛猛之風雖衰而仁愛之情亦減局以峻法限以常條
以必世之仁未及宣理而朞月之望已求治術先公後
私在己未易割民奉國於物非難期之救過所利茍免
且目見可欲嗜好方流貪以敗官取與違義吏之不臧
罔非由此擿奸辯偽誠俟異識垂名著績唯有亷平今
世之治民未有出於此也
贊曰蒸蒸小民吏職長親棼亂湏理卹隱歸仁枉直交
瞀寛猛代陳伊何導物貴在清身
　
　
　
　
　
　
　
　
　南齊書卷五十三
　南齊書卷五十三考證
裴昭明傳我不諳書○諳南史作讀
沈憲傳少為憲從伯領軍寅之所知○(臣承蒼/)按寅之
　卽演之梁時以演與武帝諱同音故去水旁為寅如
　張縯止稱張寅亦其例也沈演之以元嘉二十一年
　為中領軍事見宋書本傳
　
　
　
　
　
　
　
　
　
　南齊書卷五十三考證
欽定四庫全書
　南齊書卷五十四
　　梁　　　蕭　　　子　　　顯　　　撰
　列傳第三十五
　　高逸
　　　褚伯玉　明僧紹　顧　歡　臧榮緒
　　　何　求　劉　虯　庾　易　宗　測
　　　杜京産　沈驎士　呉　苞　徐伯珍
易有君子之道四焉語黙之謂也故有入廟堂而不出
狥江湖而永歸隐避紛紜情迹萬品若義道内足希微
兩亡藏景窮巖蔽名愚谷觧桎梏於仁義示形神於天
壤則名教之外别有風猷故堯封有非聖之人孔門謬
雞黍之客次則揭獨徃之高節重去就之虗名激競違
貪與世為異或慮全後悔事歸知殆或道有不申行吟
山澤咸皆用宇宙而成心借風雲以為戒求志逹道未
或非然含貞飬素文以藝業不然與樵者之在山何殊
别哉故樊英就徵不稱李固之望馮恢下節見陋張華
之語期之塵外庶以𢎞多若今十餘子者仕不求聞退
不譏俗全身幽履服道儒門斯逸民之軌操故綴為高
逸篇云爾
褚伯玉字元璩呉郡錢唐人也高祖含始平太守父逷
征虜參軍伯玉少有隐操寡嗜欲年十八父為之婚婦
入前門伯玉從後門出遂徃剡居瀑布山性耐寒暑時
人比之王仲都在山三十餘年隔絶人物王僧逹為呉
郡苦禮致之伯玉不得已停郡信宿裁交數言而退寕
朔將軍邱珍孫與僧逹書曰聞褚先生出居貴舘此子
滅景雲棲不事王侯抗高木食有年載矣自非折節好
賢何以致之昔文舉棲冶城安道入昌門於兹而三焉
夫却粒之士飡霞之人乃可蹔致不宜乆覊君當思遂
其高歩成其羽化望其還䇿之日蹔紆清塵亦願助為
譬説僧逹答曰褚先生從白雲遊舊矣古之逸民或留
慮兒女或使華隂成市而此子索然唯朋松石介於孤
峰絶嶺者積數十載近故要其來此冀慰日夜比談討
芝桂借訪荔蘿若已窺煙液臨滄洲矣知君欲見之輙
當申譬宋孝建二年散騎常侍樂詢行風俗表薦伯玉
加徵聘本州議曹從事不就太祖即位手詔呉㑹二郡
以禮迎遣又辭疾上不欲違其志敕於剡白石山立太
平舘居之建元元年卒年八十六常居一樓上仍𦵏樓
所孔稚珪從其受道法為於舘側立碑
明僧紹字承烈平原鬲人也祖玩州治中父畧給事中
僧紹宋元嘉中再舉秀才明經有儒術永光中鎮北府
辟功曹竝不就隐長廣郡嶗山聚徒立學淮北沒虜乃
南渡江明帝泰始六年徵通直郎不就昇明中太祖為
太傅教辟僧紹及顧歡臧榮緒以旍幣之禮徵為記室
參軍不至僧紹弟慶符為青州僧紹乏糧食随慶符之
鬱洲住弇榆山栖雲精舎欣玩水石竟不一入州城建
元元年冬詔曰朕側席思士載懐塵外齊郡明僧紹標
志高栖躭情墳素幽貞之操宜加賁飾徵為正員外郎
稱疾不就其後與崔思祖書曰明居士標意可重吾前
㫖竟未逹邪小凉欲有講事卿可至彼具述吾意令與
慶符俱歸又曰不食周粟而食周薇古猶發議在今寧
得息談邪聊以為笑慶符罷任僧紹随歸住江乘攝山
太祖謂慶符曰卿兄高尚其事亦堯之外臣朕雖不相
接有時通夢遺僧紹竹根如意筍籜冠僧紹聞沙門釋
僧逺風徳徃候定林寺太祖欲出寺見之僧逺問僧紹
曰天子若來居士若為相對僧紹曰山藪之人政當鑿
坏以遁若辭不獲命便當依戴公故事耳永明元年世
祖敕召僧紹稱疾不肯見詔徵國子博士不就卒子元
琳字仲璋亦傳家業僧紹長兄僧𦙍能𤣥言宋世為冀
州刺史弟僧暠亦好學宋孝武見之逆頌其名時人以
為榮泰始初為青州刺史慶符建元初為黄門僧𦙍子
惠照元徽中為太祖平南主簿從拒桂陽累至驃騎中
兵與荀伯玉對領直建元元年為巴州刺史綏懐蠻蜑
上許為益州未遷卒
顧歡字景怡呉郡鹽官人也祖赳晉隆安末避亂徙居
歡年六七嵗晝甲子有簡三篇歡析計遂知六甲家貧
父使驅田中雀歡作黄雀賦而歸雀食過半父怒欲撻
之見賦乃止鄉中有學舎歡貧無以受業於舎壁後倚
聽無遺亡者八嵗誦孝經詩論及長篤志好學母年老
躬耕誦書夜則燃糠自照同郡顧顗之臨縣見而異之
遣諸子與遊及孫憲之竝受經句歡年二十餘更從豫
章雷次宗諮𤣥儒諸義母亡水漿不入口六七日廬於
墓次遂隐遁不仕於剡天台山開舘聚徒受業者常近
百人歡早孤毎讀詩至哀哀父母輙執書慟泣學者由
是廢蓼莪篇不復講太祖輔政悦歡風教徵為揚州主
簿遣中使迎歡及踐阼乃至歡稱山谷臣顧歡上表曰
臣聞舉網提綱振裘持領綱領既理毛目自張然則道
徳綱也物勢目也上理其綱則萬幾時序下張其目則
庶官不曠是以湯武得勢師道則祚延秦項忽道任勢
則身戮夫天門開闔自古有之四氣相新絺裘代進今
火澤易位三靈改憲天樹明徳對時育物搜揚仄陋野
無伏言是以窮谷愚夫敢露偏管謹刪撰老氏獻治綱
一卷伏願稽古百王斟酌時用不以芻蕘棄言不以人
微廢道則率土之賜也微臣之幸也幸賜一疏則上下
交泰雖不求民而民悦不祈天而天應應天悦民則皇
基固矣臣志盡幽深無與榮勢自足雲霞不須禄飬陛
下既逺見尋求敢不盡言言既盡矣請從此退是時員
外郎劉思効表陳讜言曰宋自大明以來漸見凋敝徵
賦有増於徃天府尤貧於昔兼軍警屢興傷夷不復戍
役殘丁儲無半菽小民嗷嗷無樂生之色貴勢之流貨
室之族車服伎樂争相奢麗亭池第宅競趣高華至于
山澤之人不敢採飲其水草貧富相輝捐源尚末陛下
宜發明詔吐徳音布惠澤禁邪偽薄賦歛省徭役絶竒
麗之賂塞鄭衛之倡變歴運之化應質文之用不亦大
哉又彭汴有鴟梟之巢青邱為狐兎之窟虐害踰紀殘
暴日滋鬼泣舊泉人悲故壤童孺視編髮而慙生耆老
看左衽而耻沒陛下宜仰答天人引領之望下弔甿黎
傾首之勤授鉞衛霍之將遺䇿蕭張之師萬道俱前窮
山蕩谷此即恒山不足指而傾渤海不足飲而竭豈徒
殘㓂塵滅而已哉上詔曰朕夙旦惟夤思𢎞治道佇夢
巖濵垂精管庫旰食縈懐其勤至矣呉郡顧歡散騎郎
劉思効或至自邱園或越在冗位竝能獻書金門薦辭
鳯闕辨章治體有恊朕心今出其表外可詳擇所宜以
時敷奏歡近已加旍賁思効可付選銓序以顯讜言歡
東歸上賜麈尾素琴永明元年詔徵歡為太學博士同
郡顧黯為散騎郎黯字長孺有隐操與歡俱不就徵歡
晚節服食不與人通每旦出户山鳥集其掌取食事黄
老道觧隂陽書為數術多効驗初元嘉末出都寄住東
府忽題柱云三十年二月二十一日因東歸後太初弑
逆果是此年月自知將終賦詩言志云精氣因天行遊
䰟随物化剋死日卒於剡山身體柔軟時年六十四還
𦵏舊墓木連理出墓側縣令江山圖表狀世祖詔歡諸
子撰歡文議三十卷佛道二家立教既異學者互相非
毁歡著夷夏論曰夫辨是與非宜據聖典尋二教之源
故兩標經句道經云老子入闗之天竺維衛國國王夫
人名曰淨妙老子因其晝寝乘日精入淨妙口中後年
四月八日夜半時剖左腋而生墜地即行七歩於是佛
道興焉此出𤣥妙内篇佛經云釋迦成佛有塵刼之數
出法華無量夀或為國師道士儒林之宗出瑞應本起
歡論之曰五帝三皇不聞有佛國師道士無過老莊儒
林之宗孰出周孔若孔老非佛誰則當之然二經所説
如合符契道則佛也佛則道也其聖則符其跡則反或
和光以明近或曜靈以示逺道濟天下故無方而不入
智周萬物故無物而不為其入不同其為必異各成其
性不易其事是以端委搢紳諸華之容翦髪曠衣羣夷
之服擎跽磬折侯甸之恭狐蹲狗踞荒流之肅棺殯槨
𦵏中夏之制火焚水沈西戎之俗全形守體繼善之教
毁貌易性絶惡之學豈伊同人爰及異物鳥王獸長徃
徃是佛無窮世界聖人代興或昭五典或布三乘在鳥
而鳥鳴在獸而獸吼教華而華言化夷而夷語耳雖舟
車均於致逺而有川陸之節佛道齊乎逹化而有夷夏
之别若謂其致既均其法可換者而車可渉川舟可行
陸乎今以中夏之性効西戎之法既不全同又不全異
下育妻孥上廢宗祀嗜欲之物皆以禮伸孝敬之典獨
以法屈悖禮犯順曽莫之覺弱䘮忘歸孰識其舊且理
之可貴者道也事之可賤者俗也捨華効夷義将安取
若以道邪道固符合矣若以俗邪俗則大乖矣屢見刻
舷沙門守株道士交諍大小互相彈射或域道以為兩
或混俗以為一是牽異以為同破同以為異則乖爭之
由淆亂之本也尋聖道雖同而法有左右始乎無端終
乎無末泥洹仙化各是一術佛號正真道稱正一一歸
無死真㑹無生在名則反在實則合但無生之教賖無
死之化切切法可以進謙弱賖法可以退夸強佛教文
而博道教質而精精非麤人所信博非精人所能佛言
華而引道言實而抑抑則明者獨進引則昧者競前佛
經繁而顯道經簡而幽幽則妙門難見顯則正路易遵
此二法之辨也聖匠無心方圓有體器既殊用教亦異
施佛是破惡之方道是興善之術興善則自然為高破
惡則勇猛為貴佛跡光大宜以化物道跡宻微利用為
己優劣之分大畧在兹夫蹲夷之儀婁羅之辨各出彼
俗自相聆觧猶蟲嚾鳥䀨何足述効歡雖同二法而意
黨道教宋司徒袁粲託為道人通公駮之其畧曰白日
停光恒星隐照誕降之應事在老先似非入闗方炳斯
瑞又老莊周孔有可存者依日末光憑釋遺法盗牛竊
善反以成蠹檢䆒源流終異吾黨之為道耳西域之記
佛經之説俗以膝行為禮不慕蹲坐為恭道以三繞為
䖍不尚踞傲為肅豈專戎土爰亦兹方襄童謁帝膝行
而進趙王見周三環而止今佛法在華乗者常安戒善
行交蹈者恒通文王造周大伯創呉革化戎夷不因舊
俗豈若舟車理無代用佛法垂化或因或革清信之士
容衣不改息心之人服貌必變變本從道不遵彼俗教
風自殊無患其亂孔老釋迦其人或同觀方設教其道
必異孔老治世為本釋氏出世為宗發軫既殊其歸亦
異符合之唱自由臆説又仙化以變形為上泥洹以陶
神為先變形者白首還緇而未能無死陶神者使塵惑
日損湛然常存泥洹之道無死之地乖詭若此何謂其
同歡答曰案道經之作著自西周佛經之来始乎東漢
年踰八百代懸數十若謂黄老雖乆而濫在釋前是吕
尚盗陳恒之齊劉季竊王莽之漢也經云戎氣强獷乃
復畧人頰車邪又夷俗長跽法與華異翹左跂右全是
蹲踞故周公禁之於前仲尼戒之於後又舟以濟川車
以征陸佛起於戎豈非戎俗素惡邪道出於華豈非華
風本善邪今華風既變惡同戎狄佛来破之良有以矣
佛道實貴故戒業可遵戎俗實賤故言貌可棄今諸華
士女民族弗革而露首偏踞濫用夷禮云於翦落之徒
全是胡人國有舊風法不可變又若觀風流教其道必
異佛非東華之道道非西戎之法魚鳥異淵永不相闗
安得老釋二教交行八表今佛既東流道亦西邁故知
世有精麤教有文質然則道教執本以領末佛教救末
以存本請問所異歸在何許若以翦落為異則胥靡翦
落矣若以立像為異則俗巫立像矣此非所歸歸在常
住常住之象常道孰異神仙有死權便之説神仙是大
化之總稱非窮妙之至名至名無名其有名者二十七
品仙變成真真變成神㦯謂之聖各有九品品極則入
空寂無為無名若服食茹芝延夀萬億夀盡則死藥極
則枯此修考之士非神仙之流也明僧紹正二教論以
為佛明其宗老全其生守生者蔽明宗者通今道家稱
長生不死名補天曹大乖老莊立言本理文惠太子竟
陵王子良竝好釋法呉興孟景翼為道士太子召入𤣥
圃園衆僧大㑹子良使景翼禮佛景翼不肯子良送十
地經與之景翼造正一論大畧曰寳積云佛以一音廣
説法老子云聖人抱一以為天下式一之為妙空𤣥絶
於有景神化贍於無窮為萬物而無為處一數而無數
莫之能名强號為一在佛曰實相在道曰𤣥牝道之大
象即佛之法身以不守之守守法身以不執之執執大
象但物有八萬四千行説有八萬四千法法乃至於無
數行亦逹於無央等級随緣須導歸一歸一曰回向向
正即無邪邪觀既遣億善日新三五四六随用而施獨
立不改絶學無憂曠刼諸聖共遵斯一老釋未始於嘗
分迷者分之而未合億善遍修修遍成聖雖十號千稱
終不能盡終不能盡豈可思議司徒從事中郎張融作
門律云道之與佛逗極無二吾見道士與道人戰儒墨
道人與道士辨是非昔有鴻飛天首積逺難亮越人以
為鳬楚人以為乙人自楚越鴻常一耳以示太子僕周
顒顒難之曰虚無法性其寂雖同位寂之方其㫖則别
論所謂逗極無二者為逗極於虚無當無二於法性耶
足下所宗之本一物為鴻乙耳驅馳佛道無免二末未
知高鑒縁何識本輕而宗之其有㫖乎徃復文多不載
歡口不辨善於著筆著三名論甚工鍾㑹四本之流也
又注王弼易二繫學者傳之始興人盧度亦有道術少
随張永北征永敗虜追急阻淮水不得過度心誓曰若
得免死從今不復殺生須臾見兩楯流来接之得過後
隐居西昌三顧山鳥獸随之夜有鹿觸其壁度曰汝壊
我壁鹿應聲去屋前有池飬魚皆名呼之魚次第来取
食乃去逆知死年月與親友别永明末以夀終初永明
三年徵驃騎參軍顧惠𦙍為司徒主簿惠𦙍宋鎮軍將
軍覬之弟子也閑居飬志不應徵辟
臧榮緒東莞莒人也祖奉先建陵令父庸民國子助教
榮緒㓜孤躬自灌園以供祭祀母䘮後乃著嫡寢論掃
灑堂宇置筵席朔望輙拜薦甘珍未嘗先食純篤好學
括東西晉為一書紀録志傳百一十卷隐居京口教授
南徐州辟西曹舉秀才不就太祖為揚州徵榮緒為主
簿不到司徒褚淵少時嘗命駕尋之建元中啓太祖曰
榮緒朱方隐者昔臧質在宋以國戚出牧彭岱引為行
佐非其所好謝疾求免蓬廬守志漏濕是安灌蔬終老
與友闗康之沈深典素追古著書撰晉史十袠贊論雖
無逸才亦足彌綸一代臣嵗時徃京口早與之遇近報
其取書始方送出庶得備録渠閣採異甄善上答曰公
所道臧榮緒者吾甚志之其有史翰欲令入天禄甚佳
榮緒惇愛五經謂人曰昔吕尚奉丹書武王致齋降位
李釋教誡竝有禮敬之儀因甄明至道乃著拜五經序
論常以宣尼生庚子日陳五經拜之自號被褐先生又
以飲酒亂徳言常為誡永明六年卒年七十四初榮緒
與闗康之俱隐在京口世號為二隐康之字伯愉河東
人世居丹徒以墳籍為務四十年不出門不應州府辟
宋太始中徵通直郎不就晩以母老家貧求為嶺南小
縣性清約獨處一室稀與妻子相見不通賔客弟子以
業傳受尤善左氏春秋太祖為領軍素好此學送春秋
五經康之手自㸃定并得論禮記十餘條上甚悦寳愛
之遺詔以經本入𤣥宫宋末卒
何求字子有廬江灊人也祖尚之宋司空父鑠宜都太
守元嘉末為宋文帝挽郎觧褐著作郎中軍衛軍行佐
太子舍人平南參軍撫軍主簿太子洗馬丹陽呉郡丞
清退無嗜欲又除征北參軍事司徒主簿太子中舎人
泰始中妻亡還呉𦵏舊墓除中書郎不拜仍住呉居波
若寺足不踰户人莫見其面明帝崩出奔國哀除為司
空從事中郎不就乃除永嘉太守求時寄住南澗寺不
肯詣臺乞於寺拜受見許一夜忽乘小船逃歸呉隐虎
邱山復除黄門郎不就永明四年世祖以為太中大夫
又不就七年卒年五十六初求母王氏為父所害求兄
弟以此無宦情求弟㸃少不仕宋世徵為太子洗馬不
就隐居東離門卞望之墓側性率到好狎人物建元中
褚淵王儉為宰相㸃謂人曰我作齊書已竟贊云淵既
世族儉亦國華不頼舅氏遑䘏國家儉欲候之知不可
見乃止永明元年徵中書郎豫章王命駕造門㸃從後
門逃去竟陵王子良聞之曰豫章王尚不屈非吾所議
遺㸃嵇叔夜酒杯徐景山酒鎗以通意㸃常自得遇酒
便醉交遊宴樂不隔也永元中京師頻有軍㓂㸃嘗結
裳為袴與崔慧景共論佛義其語黙之迹如此㸃弟𦙍
有儒術亦懐隐遁之志所居宅名為小山隆昌中為中
書令以皇后從叔見親寵明帝即位𦙍賣園宅將遂本
志建武四年為散騎常侍巴陵王師聞呉興太守謝朏
致仕慮後之於是奉表不待報而去隐㑹稽山上大怒
令有司奏彈𦙍然發優詔焉永元二年徵散騎常侍太
常卿
劉虯字靈預南陽湼陽人也舊族徙居江陵虯少而抗
節好學須得禄便隐宋太始中仕至晉平王驃騎記室
當陽令罷官歸家静處斷榖餌术及胡麻建元初豫章
王為荆州教辟虯為别駕與同郡宗測新野庾易竝遣
書禮請虯等各修牋答而不應辟命永明三年刺史廬
陵王子卿表虯及同郡宗測宗尚之庾易劉昭五人請
加蒲車束帛之命詔徵為通直郎不就竟陵王子良致
書通意虯答曰虯四節卧病三時營灌暢餘隂於山澤
託暮情於魚鳥寧非唐虞重㤙周召宏施虯進不研機
入𤣥無洙泗稷舘之辨退不凝心出累非冢間樹下之
節逺澤既灑仁規先著謹收樵牧之嫌敬加軾鼃之義
虯精信釋氏衣麤布衣禮佛長齋注法華經自講佛義
以江陵西沙洲去人逺乃徙居之建武二年詔徵國子
博士不就其冬虯病正晝有白雲徘徊檐户之内又有
香氣及磬聲其日卒年五十八劉昭與虯同宗州辟祭
酒從事不就隐居山中
庾易字㓜簡新野新野人也徙居屬江陵祖攻巴郡太
守父道驥安西參軍易志性恬隐不交外物建元元年
刺史豫章王辟為驃騎參軍不就臨川王映臨州獨重
易上表薦之餉麥百斛易謂使人曰民樵採麋鹿之伍
終嵗鮮毛之衣馳騁日月之車得保自耕之禄於大王
之恩亦已深矣辭不受永明三年詔徵太子舎人不就
以文義自樂安西長史袁彖欽其風通書致遺易以連
理机竹翹書格報之建武二年詔復徵為司徒主簿不
就卒
宗測字敬微南陽人宋徵士炳孫也世居江陵測少静
退不樂人間歎曰家貧親老不擇官而仕先哲以為美
談余竊有惑誠不能潛感地金冥致江鯉但當用天道
分地利孰能食人厚禄憂人重事乎州舉秀才主簿不
就驃騎豫章王徵為參軍測答府召云何為謬傷海鳥
横斤山木母䘮身負土植松栢豫章王復遣書請之辟
為參軍測答曰性同鱗羽愛止山壑眷戀松筠輕迷人
路縱宕巖流有若狂者忽不知老至而今鬢已白豈容
課虚責有限魚慕鳥哉永明三年詔徵太子舎人不就
欲遊名山乃寫祖炳所畫尚子平圖於壁上測長子官
在京師知父此㫖便求禄還為南郡丞付以家事刺史
安陸王子敬長史劉寅以下皆贈送之測無所受齎老
子莊子二書自随子孫拜辭悲泣測長嘯不視遂徃廬
山止祖炳舊宅魚復侯子響為江州厚遣贈遺測曰少
有狂疾尋山採藥逺来至此量腹而進松术度形而衣
薜蘿淡然已足豈容當此横施子響命駕造之測避不
見後子響不告而來奄至所住測不得已巾褐對之竟
不交言子響不悦而退尚書令王儉餉測蒲褥頃之測
送弟䘮還西仍留舊宅永業寺絶賔友唯與同志庾易
劉虯宗人尚之等徃來講説刺史随王子隆至鎮遣别
駕宗哲致勞問測笑曰貴賤理隔何以及此竟不答建
武二年徵為司徒主簿不就卒測善畫自圖阮籍遇蘇
門於行障上坐卧對之又畫永業佛影臺皆為妙作頗
好音律善易老續皇甫謐高士傳三卷又嘗遊衡山七
嶺著衡山廬山記尚之字敬文亦好山澤與劉虯俱以
驃騎記室不仕宋末刺史武陵王辟贊府豫章王辟别
駕竝不就永明中與劉虯同徵為通直郎和帝中興初
又徵為諮議竝不就夀終
杜京産字景齊呉郡錢唐人杜子恭𤣥孫也祖運為劉
毅衛軍參軍父道鞠州從事善彈棊世傳五斗米道至
京産及子栖京産少恬静閉意榮宦頗渉文義專修黄
老㑹稽孔覬清剛有峻節一見而為欵交郡召主簿州
辟從事稱疾去除奉朝請不就與同郡顧歡同契始寧
中東山開舎授學建元中武陵王曄為㑹稽太守遣儒
士劉瓛入東為曄講説京産請瓛至山舎講書傾資供
待子栖躬自屣履為瓛生徒下食其禮賢如此孔稚珪
周顒謝􁁉竝致書以通慇懃永明十年稚珪及光禄大
夫陸澄祠部尚書虞悰太子右率沈約司徒右長史張
融表薦京産曰竊見呉郡杜京産潔静為心謙虚成性
通和發於天挺敏逹表於自然學遍𤣥儒博通史子流
連文藝沈吟道奥泰始之朝掛冠辭世遁捨家業隐于
太平葺宇窮巖採芝幽澗耦耕自足薪歌有餘確爾不
群淡然寡慾麻衣藿食二十餘載雖古之志士何以加
之謂宜釋巾幽谷結組登朝則嵒谷含懽薜蘿起抃矣
不報建武初徵員外散騎侍郎京産曰莊生持釣豈為
白璧所回辭疾不就年六十四永元元年卒㑹稽孔道
徵守志業不仕京産與之友善永明中㑹稽鍾山有人
姓蔡不知名山中養䑕數十頭呼來即來遣去便去言
語狂易時謂之謫仙不知所終
沈驎士字雲禎呉興武康人也祖膺期晉太中大夫驎
士少好學家貧織簾誦書口手不息宋元嘉末文帝令
尚書僕射何尚之抄撰五經訪舉學士縣以驎士應選
尚之謂子偃曰山藪故有竒士也少時驎士稱疾歸鄉
更不與人物通養孤兄子義著鄉曲或勸驎士仕答曰
魚縣獸檻天下一契聖人𤣥悟所以毎履吉先吾誠未
能景行坐忘何為不希企日損乃作𤣥散賦以絶世太
守孔山士辟不應宗人徐州刺史曇慶侍中懐文左率
勃來候之驎士未嘗答也隐居餘干呉差山講經教授
從學者數十百人各營屋宇依止其側驎士重陸機連
珠毎為諸生講之征北張永為呉興請驎士入郡驎士
聞郡後堂有好山水乃徃停數月永欲請為功曹使人
致意驎士曰明府徳履冲素留心山谷民是以被褐負
杖忘其疲病必欲飾渾沌以蛾眉冠越客於文冕走雖
不敏請附高節有蹈東海而死爾永乃止昇明末太守
王奐上表薦之詔徵為奉朝請不就永明六年吏部郎
沈淵中書郎沈約又表薦驎士義行曰呉興沈驎士英
風夙挺峻節早樹貞粹禀於天然綜博生乎篤習家世
孤貧藜藿不給懐書而耕白首無倦挾琴採薪行歌不
輟長兄早卒孤姪數四攝尫鞠稚吞苦推甘年踰七十
業行無改元嘉以來聘召仍疊玉質踰潔霜操日嚴若
使聞政王庭服道槐掖必能孚朝規於邊鄙播聖澤於
荒垂詔又徵為太學博士建武二年徵著作郎永元二
年徵太子舎人竝不就驎士負薪汲水并日而食守操
終老篤學不倦遭火燒書數千卷驎士年過八十耳目
猶聰明以火故抄寫燈下細書復成二三千卷滿數十
箧時人以為養身静嘿之所致也著周易兩繫莊子内
篇訓注易經禮記春秋尚書論語孝經䘮服老子要畧
數十卷以楊王孫皇甫謐深逹生死而終禮矯偽乃自
作終制年八十六卒同郡沈儼之字士恭徐州刺史曇
慶子亦不仕徵太子洗馬永明元年徵中書郎三年又
詔徵前南郡國常侍沈顗為著作郎建武二年徵太子
舎人永元二年徵通直郎顗字處黙宋領軍寅之兄孫
也
呉苞字天葢濮陽鄄城人也儒學善三禮及老莊宋泰
始中過江聚徒教學冠黄葛巾竹麈尾蔬食二十餘年
隆昌元年詔曰處士濮陽呉苞栖志窮谷秉操貞固沈
情味古白首彌厲徵太學博士不就始安王遥光右衛
江祏於蔣山南為立舘自劉瓛卒後學者咸歸之以夀
終魯國孔嗣之字敬伯宋世與太祖俱為中書舎人竝
非所好自廬陵郡去官隐居鍾山朝廷以為太中大夫
建武三年卒
徐伯珍字文楚東陽太末人也祖父竝郡掾史伯珍少
孤貧書竹葉及地學書山水暴出漂溺宅舎村隣皆奔
走伯珍累床而止讀書不輟叔父璠之與顔延之友善
還袪䝉山立精舎講授伯珍徃從學積十年䆒尋經史
遊學者多依之太守琅邪王曇生呉郡張淹竝加禮辟
伯珍應召便退如此者凡十二焉徵士沈儼造膝談論
申以素交呉郡顧歡摘出尚書滯義伯珍訓答甚有條
理儒者宗之好釋氏老莊兼明道術嵗常旱伯珍筮之
如期雨澍舉動有禮過曲木之下趨而避之早䘮妻晩
不復重娶自比曽參宅南九里有高山班固謂之九巖
山後漢龍邱萇隐處也山多龍鬚檉柏望之五采世呼
為婦人巖二年伯珍移居之門前生梓樹一年便合抱
舘東石壁夜忽有赤光洞照俄爾而滅白雀一雙栖其
户牖論者以為隐徳之感焉永明二年刺史豫章王辟
議曹從事不就家甚貧窶兄弟四人皆白首相對時人
呼為四皓建武四年卒年八十四受業生凡千餘人同
郡樓㓜瑜亦儒學著禮捃遺三十卷官至給事中又同
郡樓惠明有道術居金華山禽獸毒螫者皆避之宋明
帝聞之勑出住華林園除奉朝請固乞不受求東歸永
明三年忽乘輕舟向臨安縣衆不知所以尋而唐㝢之
賊破郡文惠太子呼出住蔣山又求歸見許世祖敕為
立舘
史臣曰顧歡論夷夏優老而劣釋佛法者理寂乎萬古
迹兆乎中世淵源浩博無始無邊宇宙之所不知數量
之所不盡盛乎哉真大士之立言也探機扣寂有感必
應以大苞小無細不容若乃儒家之教仁義禮樂仁愛
義宜禮順樂和而已今則慈悲為本常樂為宗施舎惟
機低舉成敬儒家之教憲章祖述引古證今於學易悟
今樹以前因報以後果業行交酬連璅相襲隂陽之教
占氣歩景授民以時知其利害今則耳眼洞逹心智他
通身為奎井豈俟甘石法家之教出自刑理禁姦止邪
明用賞罰今則十惡所墜五及無間刄樹劍山焦湯猛
火造受自貽罔或差貳墨家之教遵上儉薄磨踵滅頂
且猶非吝今則膚同斷瓠目如井星授子捐妻在鷹庇
鴿從横之教所貴權謀天日遵環歸乎適變今則一音
萬觧無待户説四辨三㑹咸得吾師雜家之教兼有儒
墨今則五時所宣于何不盡農家之教播植耕耘善相
五事以藝九穀今則鬱單稉稻已異閻浮生天果報自
然飲食道家之教執一虚無得性亡情凝神勿擾今則
波若無照萬法皆空豈有道之可名寧餘一之可得道
俗對校真假將讐釋理奥藏無徃而不有也能善用之
即真是俗九流之設用藉世教刑名道墨乖心異㫖儒
者不學無傷為儒佛理𤣥曠實智妙有一物不知不成
圓聖若夫神道應現之力感㑹變化之竒不可思議難
用言象而諸張米道符水先驗相傳師法祖自伯陽世
情去就有此二學僧尼道士矛楯相非非唯重道兼亦
殉利詳尋兩教理歸一極但迹有左右故教成先後廣
畧為言自生優劣道本虚無非由學至絶聖棄智已成
有為有為之無終非道本若使本末同無曽何等級佛
則不然具縛為種轉暗成明梯愚入聖途雖逺而可踐
業雖曠而有期勸慕之道物我無隔而局情淺智鮮能
勝受世途揆度因果二門雞鳴為善未必餘慶膾肉東
陵曾無厄禍身才高妙鬱滯而靡逹器思庸鹵富厚以
終生忠反見遺詭乃獲用觀此而論近無罪福而業有
不定著自經文三報開宗斯疑頓曉史臣服膺釋氏深
信冥縁謂斯道之莫貴也
贊曰含貞抱樸履道敦學惟兹潛隐棄鱗養角
　
　
　
　
　
　
　
　
　
　南齊書卷五十四
　南齊書卷五十四考證
顧歡傳歡早孤毎讀詩至哀哀父母輙執書慟泣學者
　由是廢蓼莪篇○晉書王裒亦有此事
　
　
　
　
　
　
　
　
　
　
　
　
　南齊書卷五十四考證
欽定四庫全書
　南齊書卷五十五
　　梁　　　蕭　　　子　　　顯　　　撰
　列傳第三十六
　　孝義
　　　崔懷慎　公孫僧逺　吳欣之　韓係伯
　　　孫　淡　華　寶　　韓靈敏　封延伯
　　　吳逹之　王文殊　　朱謙之　蕭叡眀
　　　樂　頤　江　泌　　杜　栖　陸　絳
子曰父子之道天性也君臣之義也人之含孝禀義天
生所同淳薄因心非俟學至遲遇為用不謝始庶之法
驕慢之性多慙水菽之享夫色養盡力行義致身甘心
壠畝不求聞逹斯即孟氏三樂之辭仲由負米之歎也
通乎神明理緣感召情澆世薄方表孝慈故非内徳者
所以寄心懷仁者所以標物矣埋名韞節鮮或昭著紀
夫事行以列于篇
崔懷慎清河東武城人也父邪利魯郡太守宋元嘉中
没虜懷慎與妻房氏篤愛聞父陷没即日遣妻布衣蔬
食如居䘮禮邪利後仕虜中書戒懷慎不許如此懷慎
得書更號泣懷慎從叔模為滎陽太守亦同没虜模子
雖居處改節而不廢婚宦大眀中懷慎宗人冀州刺史
元孫北使虜問之曰崔邪利模竝力屈歸命二家子姪
出處不同義將安在元孫曰王尊驅驥王陽囘車欲令
忠孝竝𢎞臣子兩節太始初淮北陷没界上流奔者多
有去就懷慎因此入北至桑乾邪利時已卒懷慎絶而
後蘇載喪還青州徒跣氷雪土氣寒酷而手足不傷時
人以為孝感喪畢以弟在南建元初又逃歸而弟亦已
亡懷慎孤貧獨立宗黨哀之日斂給其升米永明中卒
公孫僧逺㑹稽剡人也治父喪至孝事母及伯父甚謹
年榖饑貴僧逺省飡減食以養母及伯弟亡無以葬身
販貼與隣里供斂送之費躬負土手種松栢兄姊未婚
嫁乃自賣為之成禮名聞郡縣太祖即位遣兼散騎常
侍虞炎十二部使行天下建元三年表列僧逺等二十
三人詔竝表門閭蠲租稅
吳欣之晉陵利城人也宋元嘉末弟尉之為武進縣戍
隨王誕起義太祖遣軍主華欽討之吏民皆散尉之獨
留見執將死欣之詣欽乞代弟命辭淚哀切兄弟皆見
原建元二年有詔蠲表永明初廣陵民章起之二息犯
罪爭死太守劉悛表以聞
韓係伯襄陽人也事父母謹孝襄陽土俗隣居種桑樹
於界上為誌係伯以桑枝䕃妨他地遷堺上開數尺隣
畔隨復侵之係伯輙更改種久之隣人慙愧還所侵地
躬徃謝之建元三年蠲租税表門閭以夀終
孫淡太原人也居長沙事母孝母疾不眠食以差為期
母哀之後有疾不使知也豫章王領湘州辟驃騎行參
軍建元三年蠲租税表門閭卒於家
華寶晉陵無錫人也父豪義熙末戍長安寶年八歳臨
别謂寶曰須我還當為汝上頭長安䧟虜豪殁寶年至
七十不婚冠或問之者輙號慟彌日不忍答也同郡薛
天生母遭艱菜食天生亦菜食母未免喪而死天生終
身不食魚肉與弟有恩義又同郡劉懷𦙍與弟懷則年
十歳遭父喪不絮帛不食鹽菜建元三年竝表門閭
韓靈敏㑹稽剡人也早孤與兄靈珍竝有孝性母尋又
亡家貧無以營凶兄弟共種瓜半畝朝採瓜子暮已復
生以此遂辦葬事靈珍亡無子妻卓氏守節不嫁慮家
人奪其志未嘗告歸靈敏事之如母晉陵吳康之妻趙
氏父亡弟㓜值歳饑母老病篤趙詣鄉里自賣言辭哀
切鄉里憐之人人分升米相救遂得免及嫁康之少時
夫亡家欲更嫁誓死不貳義興蔣儁之妻黄氏夫亡不
重嫁逼之欲赴水自殺乃止建元三年詔蠲租賦表門
閭永眀元年㑹稽永興吳翼之母丁氏少喪夫性仁愛
遭年荒分衣食以貽里中饑餓者隣里求借未嘗違同
里陳穰父母死孤單無親戚丁氏收養之及長為營婚
娶又同里王禮妻徐氏荒年客死山隂丁為買棺器自
徃斂葬元徽末大雪商旅斷行村里比屋饑餓丁自出
鹽米計口分賦同里左僑家露四喪無以葬丁為辦塜
槨有三調不登者代為輸送丁長子婦王氏守寡執志
不再醮州郡上言詔表門閭蠲租税又廣陵徐靈禮妻
遭火救兒與兒俱焚死太守劉悛以聞又㑹稽人陳氏
有三女無男祖父母年八九十老耄無所知父篤癃病
母不安其室值歲饑三女相率於西湖採菱蓴更日至
市貨賣未嘗虧怠鄉里稱為義門多欲取為婦長女自
傷煢獨誓不肯行祖父母尋相繼卒三女自營殯葬為
菴舍墓側又永興概中里王氏女年五歳得毒病兩目
皆盲性至孝年二十父母死臨屍一呌眼皆血出小妹
娥䑛其血左目即開時人稱為孝感縣令何曇秀不以
聞又諸暨東洿里屠氏女父失明母痼疾親戚相棄鄉
里不容女移父母逺住紵羅晝樵采夜紡績以供養父
母俱卒親營殯葬負土成墳忽聞空中有聲云汝至性
可重山神欲相驅使汝可為人治病必得大富女謂是
􁂷魅弗敢從遂得病積時隣舍人有中溪蜮毒者女試
治之自覺病便差遂以巫道為人治疾無不愈家産日
益鄉里多欲娶之以無兄弟誓守墳墓不肯嫁為山賊
刼殺縣令于琳之具言郡太守王敬則不以聞建武三
年吳興乘公濟妻姚氏生二男而公濟及兄公願乾伯
竝卒各有一子欣之天保姚養育之賣田宅為娶婦自
與二男寄止隣家眀帝詔為其二子婚表門閭復徭役
吳郡范法恂妻褚氏亦勤苦執婦業宋昇明中孫曇瓘
謀反亡命褚謂其子僧簡曰孫越州先姑之姉子與汝
父親則從母兄弟交則義重古人逃竄脱不免汝冝收
之曇瓘尋伏法褚氏令僧簡徃斂葬年七十餘永明中
卒僧簡在都聞病馳歸未至而褚已卒將殯舉屍不起
尋而僧簡至焉
封延伯字仲璉渤海人也有學行不與世人交事寡嫂
甚謹州辟主簿舉秀才不就後乃仕垣崇祖為豫州啟
太祖用為長史帯梁郡太守以疾自免僑居東海遂不
至京師三世同財為北州所宗附豫章王辟中兵不就
卒建元三年大使廵行天下義興陳𤣥子四世一百七
十口同居武陵郡邵榮興文獻叔八世同居東海徐生
之武陵范安祖李聖伯范道根五世同居零陵譚𢎞寶
衡陽何𢎞華陽陽黑頭疎從四世同居竝共衣食詔表
門閭蠲税租又蜀郡王續祖華陽郝道福竝累世同㸑
建武三年明帝詔表門閭蠲調役
吳逹之義興人也嫂亡無以葬自賣為十夫客以營冢
槨從祖弟敬伯夫妻荒年被略賣江北逹之有田十畝
貨以贖之與之同財共宅郡命為主簿固以讓兄又讓
世業舊田與族弟弟亦不受田遂閑廢建元三年詔表
門閭河南辛普明僑居㑹稽自少與兄同處一帳兄亡
以帳施靈座夏月多蚊普明不以露寝見色兄将葬隣
人嘉其義賻助甚多普明初受後皆反之贈者甚怪普
明曰本以兄墓不周故不逆來意今何忍亡者餘物以
為家財後遭母喪幾至毁滅揚州刺史豫章王辟為義
曹從事年五十卒又有何伯璵弟㓜璵俱厲節操養孤
兄子及長為婚推家業盡與之安貧枯槁誨人不倦鄉
里呼為人師郡守下車莫不修謁永明十一年伯璵卒
㓜璵少好佛法翦落長齋持行精苦梁初卒兄弟年並
八十餘
王文殊吳興故鄣人也父没虜文殊思慕泣血蔬食山
谷三十餘年太守謝􁁉板為功曹不就永明十一年太
守孔琇之表曰文殊性挺五常心符三教以父没獯庭
抱終身之痛專席恒居銜罔極之䘏服紵縞以經年餌
蔬菽以俟命婚義滅於天情官序空於素抱儻降甄異
之恩牓其閭里鬱林詔牓門改所居為孝行里
朱謙之字處光吳郡錢唐人也父昭之以學解稱於鄉
里謙之年數歲所生母亡昭之假葬田側為族人朱㓜
方燎火所焚同産姊密語之謙之雖小便哀戚如持喪
年長不婚娶永眀中手刃殺㓜方詣獄自繫縣令申靈
朂表上别駕孔稚珪兼記室劉璡司徒左西掾張融牋
與刺史豫章王曰禮開報仇之典以申孝義之情法斷
相殺之條以表權時之制謙之揮刃酬寃既申私禮繫
頸就死又眀公法今仍殺之則成當世罪人宥而活之
即為盛朝孝子殺一罪人未足𢎞憲活一孝子實廣風
徳張緒陸澄是其鄉舊應具來由融等與謙之竝不相
識區區短見深有恨然豫章王言之世祖時吳郡太守
王慈太常張緒尚書陸澄竝表論其事世祖嘉其義慮
相復報乃遣謙之隨曹虎西行將發㓜方子惲於津陽
門伺殺謙之謙之之兄選之又刺殺惲有司以聞世祖
曰此皆是義事不可問悉赦之吳興沈顗聞而歎曰弟
死於孝兄殉於義孝友之節萃此一門選之字處林有
志節著辯相論㓜時顧歡見而異之以女妻焉官至江
夏王參軍
蕭叡眀南蘭陵人領軍將軍諶從祖兄弟也父孝孫左
軍叡明初仕員外殿中將軍少有至性奉親謹篤母病
躬禱夕不假寐及亡不勝哀而卒永明五年世祖詔曰
龍驤將軍安西中兵參軍松滋令蕭叡眀愛敬淳深色
養盡禮喪過乎哀遂致毁滅雖未逹聖教而一至可愍
宜加榮命以矜善人可贈中書郎
樂頤字文徳南陽湼陽人世居南郡少而言行和謹仕
為京府參軍父在郢州病亡頤忽思父涕泣因請假還
中路果得父凶問頤便徒跣號咷出陶家後渚遇商人
附載西上水漿不入口數日嘗遇病與母隔壁忍痛不
言齧被至碎恐母之哀己也湘州刺史王僧䖍引為主
簿以同僚非人棄官去吏部郎庾杲之嘗徃候頤為設
食枯魚菜菹而已杲之曰我不能食此母聞之自出常
膳魚羮數種杲之曰卿過於茅季偉我非郭林宗仕至
郢州治中卒弟預亦孝父臨亡執其手以託郢州行事
王奐預悲感悶絶吐血數升遂發病官至驃騎録事隆
昌末預謂丹陽尹徐孝嗣曰外傳籍籍似有伊周之事
君䝉武帝殊常之恩荷託付之重恐不得同人此舉人
笑褚公至今齒冷孝嗣心甚納之建武中為永世令民
懷其徳卒官有一老嫗行擔斛蔌若將詣市聞預死棄
擔號泣鴈門解仲恭亦僑居南郡家行敦睦得纖豪財
利輙與兄弟平分母病經時不差入山採藥遇一老父
語之曰得丁公藤病立愈此藤近在前山際高樹垂下
便是也忽然不見仲恭如其言得之治病母即差至
江陵人猶有識此藤者
江泌字士清濟陽考城人也父亮之員外郎泌少貧晝
日斫屧夜讀書隨月光握卷升屋性行仁義衣弊恐虱
饑死乃復取置衣中數日閒終身無復虱母亡後以生
闕供養遇鮭不忍食食菜不食心以其有生意也歴仕
南中郎行參軍所給募吏去役得時病莫有舎之者吏
扶杖投泌泌親自隱䘏吏死泌為買棺無僮役兄弟共
輿埋之領國子助教乘牽車至染烏頭見老翁歩行下
車載之躬自歩去世祖以為南康王子琳侍讀建武中
明帝害諸王後泌憂念子琳詣誌公道人問其禍福誌
公覆香鑪灰示之曰都盡無所餘及子琳被害泌徃哭
之淚盡繼之以血親視殯葬乃去時廣漢王侍讀嚴桓
之亦哭王盡哀泌尋卒泌族人兗州治中泌黄門郎悆
子也與泌同名世謂泌為孝江泌以别之
杜栖字孟山吳郡錢唐人徴士京産子也同郡張融與
京産相友毎相造言論栖常在側融指栖曰昔陳太丘
之召元方方之為劣以今方古古人何貴栖出京師從
儒士劉瓛受學善清言能彈琴飲酒名儒貴遊多敬待
之中書郎周顒與京産書曰賢子學業清標後來之秀
嗟愛之懷豈知云已所謂人之英彦若已有之也刺史
豫章王聞其名辟議曹從事仍轉西曹佐竟陵王子良
數致禮接國子祭酒何𦙍治禮又重栖以為學士掌婚
冠儀以父老歸養怡情壠畝栖肥白長壯及京産疾旬
日閒便皮骨自支京産亡水漿不入口七日晨夕不罷
哭不食鹽菜每營買祭奠身自看視號泣不自持朔望
節歳絶而復續吐血數升時何𦙍謝朏竝隱東山遺書
敦譬誡以毁滅至祥禫暮夢見其父慟哭而絶初𦙍兄
㸃見栖歎曰卿風韻如此雖獲嘉譽不永年矣卒時年
三十六當世咸嗟惜焉建武二年剡縣有小兒年八歳
與母俱得赤班病母死家人以小兒猶惡不令其知小
兒疑之問云母嘗數問我病昨來覺聲羸今不復聞何
謂也因自投下牀匍匐至母屍側頓絶而死鄉隣告之
縣令宗善才求表廬事竟不行
陸絳字魏卿吳郡人也父閑字遐業有風槩與人交不
茍合少為同郡張緒所知仕至揚州别駕眀帝崩閑謂
所親曰宫車晏駕百司將聽於冢宰主上地重才弱必
不能振難將至矣乃感心疾不復預州事刺史始安王
遥光反事敗閑以綱佐被召至杜姥宅尚書令徐孝嗣
啟閑不預逆謀未及報徐世摽令殺之絳時隨閑抱閑
頸乞代死遂并見殺
史臣曰澆風一起人倫毁薄抑引之教徒聞珪璋之璞
罕就若令事長移忠儻非行舉薑桂辛酸容遷本質而
旌閭變里問餼存牢不過鰥寡齊矜力田等勸其於扶
奬名教未為多也
贊曰孝為行首義實因心白華秉節寒木齊心
　
　
　
　
　
　
　
　
　
　
　
　
　
　南齊書卷五十五
欽定四庫全書
　南齊書卷五十六
　　梁　　　蕭　　　子　　　顯　　　撰
　列傳第三十七
　　倖臣
　　　紀僧眞　劉係宗　茹法亮　呂文顯
　　　吕文度
有天象必有人事焉倖臣一星列於帝座經禮立教亦
著近臣之服親倖之義其來已乆爰自衰周侯伯專命
桓文覇主至於戰國寵用近習不乏於時矣漢文幸鄧
通雖錢遍天下位止郞中孝武韓嫣霍去病遂至侍中
大司馬迄於魏晉世任權重才位稍爽而信倖唯均中
書之職舊掌機務漢元以令僕用事魏明以監令專權
及在中朝猶為重寄陳淮歸任上司荀朂恨於失職晉
令舎人位居九品江左置通事郞管司詔誥其後郞還
為侍郞而舎人亦稱通事元帝用琅邪劉超以謹慎居
職宋文世秋當周糾並出寒門孝武以來士庶雜選如
東海鮑照以才學知名又用魯郡巢尚之江夏王義恭
以為非選帝遣尚書二十餘牒宣敕論辯義恭乃歎曰
人主誠知人及明帝世胡母顥阮佃夫之徒專為佞倖
矣齊初亦用乆勞及以親信關讞表啟發署詔敇頗渉
辭翰者亦為詔文侍郞之局復見侵矣建武世詔命始
不關中書專出舎人省内舎人四人所直四省其下有
主書令史舊用武官宋改文吏人數無員莫非左右要
密天下文簿板籍入副其省萬機嚴秘有如尚書外司
領武官有制局監領器仗兵役亦用寒人被恩幸者今
立倖臣篇以繼前史之末云
紀僧真丹陽建康人也少隨逐征西将軍蕭思話及子
惠開皆被賞遇惠開性苛僧真以微過見罰既而委任
如舊及罷益州還都不得志僧真事之愈謹惠開臨終
歎曰紀僧真方當富貴我不見也乃以僧真託劉秉周
顒初惠開在益州土㓂反被圍危急有道人謂之曰城圍
尋解檀越貴門後方大興無憂外賊也惠開密謂僧真
曰我子弟見在者並無異才政是蕭道成耳僧真憶其
言乃請事太祖隨從在淮隂以閑書題令答逺近書疏
自寒官歴至太祖冠軍府參軍主簿僧真夢蒿艾生滿
江驚而白之太祖曰詩人採蕭蕭即艾也蕭生斷流卿
勿廣言其見親如此元徽初從太祖頓新亭拒桂陽賊
蕭惠朗突入東門僧真與左右共拒戰賊退太祖命僧
真領親兵遊羅城中事寧除南臺御史太祖領軍功曹
上將廢立謀之袁粲褚淵僧真啟上曰今朝廷猖狂人
不自保天下之望不在袁褚明公豈得黙已坐受夷滅
存亡之機仰希熟慮太祖納之太祖欲度廣陵起兵僧
真又啟曰主上雖復狂釁虐加萬民而累世皇基猶固
盤石今百口北度何必得俱縱得廣陵城天子居深宫
施號令目明公為逆何以避此如其不勝則應北走胡
中竊謂此非萬全策也上曰卿顧家豈能逐我行耶僧
真頓首稱無貳昇明元年除員外郞帶東武城令尋除
給事中邵陵王參軍太祖坐東府高樓望石頭城僧真
在側上曰諸將勸我誅袁劉我意不欲便爾及沈攸之
事起從太祖入朝堂石頭反夜太祖遣衆軍掩討宫城
中望石頭火光及呌聲甚盛人懷不測僧真謂衆曰呌
聲不絶是必官軍所攻火光起者賊不容自燒其城此
必官軍勝也尋而啟石頭平上出頓新亭使僧真領千
人在帳内初上在領軍府令僧真學上手迹下名至是
報答書疏皆付僧真上觀之笑曰我亦不復能别也初
上在淮隂治城得古錫鐵大數尺下有篆文莫能識者
僧真曰何須辯此文字此自乆逺之物九錫之徴也太
祖曰卿勿妄言及上將拜齊公已尅日有楊祖之謀於
臨軒作難僧真更請上選吉辰尋而祖之事覺上曰無
卿言亦當致小狼狽此亦何異呼沲之氷轉齊國中書
舎人建元初帯東燕令封新陽縣男三百戸轉羽林監
加建威將軍遷尚書主客郞太尉中兵參軍令如故復
以本官兼中書舎人太祖疾甚令僧真典遺詔永明元
年丁父喪起為建威將軍尋除南泰山太守又為舎人
本官如故領諸王第事僧真容貌言吐雅有士風世祖
嘗目送之笑曰人何必計門戸紀僧真常貴人所不及
諸權要中最被盼遇除越騎校尉餘官如故出為建武
將軍建康令還除左右郞將泰山太守加先驅使尋除
前軍将軍遭母喪開冢得五色兩頭蛇世祖崩僧真號
泣思慕明帝以僧真歴朝驅使建武元年除游撃將軍
兼司農待之如舊欲令僧真治郡僧真啟進其弟僧猛
為鎮蠻護軍晉熙太守永泰元年除司農卿明帝崩掌
山陵事出為廬陵長史年五十五卒宋世道人楊法持
與太祖有舊元徽末宣傳密謀昇明中以為僧正建元
初罷道為寧朔將軍封州陵縣男三百戸二年虜圍朐
山遣法持為軍主領支軍救援永明四年坐役使將客
奪其鮭稟削封卒
劉係宗丹陽人也少便書畫為宋竟陵王誕子景粹侍
書誕舉兵廣陵城内皆死敕沈慶之赦係宗以為東宫
侍書泰始中為主書以寒官累遷至勲品元徽初為奉
朝請兼中書通事舎人員外郞封始興南亭侯食邑三
百七十戸帶秣陵令太祖廢蒼梧明旦呼正直舎人虞
整醉不能起係宗歡喜奉命太祖曰今天地重開是卿
盡力之日使寫諸處分敕令及四方書疏使主書十人
書吏二十人配之事皆稱㫖除羽林監轉歩兵校尉仍
除龍驤將軍出為海鹽令太祖即位除龍驤将軍建康
令永明元年除寧朔將軍令如故尋轉右軍將軍淮陵
太守兼中書通事舎人母喪自解起為寧朔將軍復本
職四年白賊唐㝢之起宿衛兵東討遣係宗隨軍慰勞
遍至遭賊郡縣百姓被驅逼者悉無所問還復民伍係
宗還上曰此段有征無戰以時平蕩百姓安帖甚快也
賜係宗錢帛上欲修治白下城難於動役係宗啟讁役
在東民丁隨㝢之為逆者上從之後車駕講武上履行
白下城曰劉係宗為國家得此一城永明中虜使書常
令係宗題答秘書書局皆𨽻之再為少府遷游擊將軍
魯郡太守鬱林即位除驍騎將軍仍除寧朔將軍宣城
太守係宗乆在朝省閑於職事明帝曰學士不堪治國
唯大讀書耳一劉係宗足持如此軰五百人其重吏事
如此建武二年卒官年七十七
茹法亮吳興武康人也宋大明中出身為小史歴齋幹
扶侍孝武末年作酒法鞭罰過度校獵江右選白衣左
右百八十人皆面首富室從至南州得鞭者過半法亮
憂懼因緣啟出家得為道人明帝初罷道結事阮佃夫
用為兗州刺史孟吹陽典籤累至太祖冠軍府行參軍
元徽初除殿中將軍為晉熙王郢州典籖除長兼殿中
御史世祖鎮盆城須舊驅使人法亮求留為上江州典
籖除南臺御史帶松滋令法亮便辟解事善於承奉稍
見委信從還石頭建元初遷東宫主書除奉朝請補東
宫通事舎人世祖即位仍為中書通事舎人除員外郞
帶南濟隂太守永明元年除龍驤將軍明年詔曰茹法
亮近在盆城頻使銜命内宣朝㫖外慰三軍義勇齊奮
人百其氣險阻艱難心力俱盡宜沾茅土以甄忠績封
望蔡縣男食邑三百戸轉給事中羽林監七年除臨淮
太守轉竟陵王司徒中兵參軍巴東王子響於荆州殺
僚佐上遣軍西上使法亮宣㫖慰勞安撫子響法亮至
江津子響呼法亮法亮疑畏不肯往又求見傳詔法亮
又不遣故子響怒遣兵破尹畧軍事平法亮至江陵刑
賞處分皆稱敕斷決軍還上悔誅子響法亮被責少時
親任如舊鬱林即位除歩兵校尉延興元年為前軍將
軍延昌殿為世祖隂室藏諸御服二少帝並居西殿髙
宗即位住東齋開隂室出世祖白紗㡌防身刀法亮歔
欷流涕除游擊將軍建武舊人鮮有存者法亮以主署
文事故不見疑位任如故永泰元年王敬則事平法亮
復受敕宣慰出法亮為大司農中書勢利之職法亮不
樂去固辭不受既而代人已至法亮垂涕而出年六十
四卒官
吕文顯臨海人也初為宋孝武齋幹直長昇眀初為太
祖錄尚書省事累位至殿中侍御史羽林監帶蘭陵丞
令龍驤將軍秣陵令封劉陽縣男永眀元年除寧朔將
軍中書通事舎人本官如故文顯治事以刻覈被知三
年帶南清河太守與茹法亮等迭出入為舎人並見親
倖四方餉遺嵗各數百萬並造大宅聚山開池五年為
建康令轉長水校尉歴帶南泰山南譙太守尋為司徒
中兵參軍淮南太守直舎人省累遷左中郞將南東莞
太守右軍將軍髙宗輔政以文顯守少府見任使歴建
武永元之世尚書右丞少府卿卒
吕文度㑹稽人宋世為細作金銀庫吏竹局匠元徽中
為射雉典事隨監莫修宗上郢世祖鎮盆城拒沈攸之
文度仍留伏事知軍隊雜役以此見親從還都為石頭
城監仍度東宫世祖即位為制局監位至員外郞帶南
濮陽太守殿内軍隊及發遣外鎮人悉關之甚有要勢
故世傳越州嘗缺上覔一直事人往越州文度啟其所
知費延宗合㫖上即以為刺史永明中敕親近不得輙
有申薦人士免官寒人鞭一百上性尊嚴吕文顯嘗在
殿側咳聲髙上使茹法亮訓詰之以為不敬故左右畏
威承意非所𨽻莫敢有言也時茹法亮掌雜驅使簿及
宣通密敕吕文顯掌榖帛事其餘舎人無别任虎賁中
郞將潘敞掌監功作上使造禪靈寺新成車駕臨視甚
悦敞喜要吕文顯私登寺南門樓上知之繫敞上方而
出文顯為南譙郡乆之乃復濟陽江瞿曇吳興沈徽孚
等以士流舎人通事而已無權利徽孚粗有筆札建武
中文詔多其辭也官至黄門郞
史臣曰中世已來宰御天下萬機碎密不關外司尚書
八座五曹各有恒任係以九卿六府事存副職咸皆冠
冕搢紳任疎人貴伏奏之務既寝趨走之勞亦息關宣
所寄屬當有歸通驛内外切自音㫖若夫環纓斂笏俯
仰晨昏瞻幄座而竦躬陪蘭檻而髙眄探求恩色習覩
威顔遷蘭變鮑乆而彌信因城社之固執開壅之機長
主君世振裘持領賞罰事殷能不踰漏宫省咳唾義必
先知故能窺盈縮於望景獲驪珠於龍睡坐歸聲勢臥
震都鄙賄賂日積苞苴嵗通富擬公侯威行州郡制局
小司專典兵力雲陛天居亘設蘭錡羽林精卒重屯廣
衛至於元戎啟轍武侯還麾遮迾清道神行案轡督察
來往馳騖輦轂驅役分部親承几案領護所攝示總成
規若徴兵動衆大興民役行留之儀請託在手斷割牢
稟賣弄文符捕叛追亡長戍逺謫軍有千齡之壽室無
百年之鬼害政傷民於此為蠧況乎主幼時昏其為䜛
慝亦何可勝紀也
贊曰恩澤而侯親倖為舊便煩左右既貴且富
　
　
　
　
　
　南齊書卷五十六
欽定四庫全書
　南齊書卷五十七
　　梁　　　蕭　　　子　　　顯　　　撰
　列傳第三十八
　　魏虜
魏虜匈奴種也姓托跋氏晉永嘉六年并州刺史劉琨
爲屠各胡劉聰所攻索頭猗盧遣子曰利孫將兵救琨
於太原猗盧入居代郡亦謂鮮卑被髪左衽故呼爲索
頭猗盧孫什翼犍字鬱律旃後還隂山爲單于領匈奴
諸部泰元元年苻堅遣僞并州刺史苻洛伐犍破龍庭
禽犍還長安爲立宅敎犍書學分其部黨居雲中等四
郡諸部主帥嵗終入朝并得見犍差稅諸部以給之堅
敗子珪字涉圭隨舅慕容埀據中山還領其部後稍彊
盛隆安元年珪破慕容寶於中山遂有并州僭稱魏年
號天賜追諡犍烈祖文平皇帝珪死諡道武皇帝子木
末立年號太常死諡明元皇帝子燾字佛狸代立年號
太平眞君宋元嘉中僞太子晃與大臣崔氏寇氏不睦
崔寇譖之𤣥髙道人有道術晃使祈福七日七夜佛狸
夢其祖父竝怒手刃向之曰汝何故信讒欲害太子佛
狸驚覺下僞詔曰王者大業纂承爲重儲宫嗣紹百王
舊例自今已往事無巨細必經太子然後上聞晃後謀
殺佛狸見殺燾死諡太武皇帝立晃子濬字烏雷直勤
年號和平追諡晃景穆皇帝濬死諡文成皇帝子𢎞字
萬民立年號天安景和九年僞太子宏生改年爲皇興
什翼珪始都平城猶逐水草無城郭木末始土著居處
佛狸破梁州黃龍徙其居民大築郭邑截平城西爲宫
城四角起樓女墻門不施屋城又無壍南門外立二土
門内立廟開四門各隨方色凡五廟一世一間瓦屋其
西立太社佛狸所居雲母等三殿又立重屋居其上飲
食厨名阿眞厨在西皇后可孫恒出此厨求食初姚興
以塞外虜赫連勃勃爲安北將軍領五部胡屯大城姚
泓敗後入長安佛狸攻破勃勃子昌娶勃勃女爲皇后
義熙中仇池公楊盛表云索虜勃勃匈奴正𦙍是也可
孫昔妾媵之殿西鎧仗庫屋四十餘間殿北絲綿布絹
庫土屋一十餘間僞太子宫在城東亦開四門瓦屋四
角起樓妃妾住皆土屋婢使千餘人織綾錦販賣酤酒
養猪羊牧牛馬種菜逐利太官八十餘窖窖四千斛半
穀半米又有懸食瓦屋數十間置尚方作鐵及木其袍
衣使宫内婢爲之僞太子别有倉庫其郭城繞宫城南
悉築爲坊坊開巷坊大者容四五百家小者六七十家
每南坊搜檢以備奸巧城西南去白登山七里於山邊
别立父祖廟城西有祠天壇立四十九木人長丈許白
幘練裙馬尾被立壇上常以四月四日殺牛馬祭祀盛
陳鹵簿邊壇奔馳奏伎爲樂城西三里刻石寫五經及
其國記於鄴取石虎文石屋基六十枚皆長丈餘以充
用國中呼内左右爲直眞外左右爲烏矮眞曹局文書
吏爲比徳眞檐衣人爲樸大眞帯仗人爲胡洛眞通事
人爲乞萬眞守門人爲可薄眞僞臺乘驛賤人爲拂竹
眞諸州乘驛人爲咸眞殺人者爲契害眞爲主出受辭
人爲折潰眞貴人作食人爲附眞三公貴人通謂之羊
眞佛狸置三公太宰尚書令僕射侍中與太子共決國
事殿中尚書知殿内兵馬倉庫樂部尚書知伎樂及角
史伍伯駕部尚書知牛馬驢騾南部尙書知南邊州郡
北部尙書知北邊州郡又有俟懃地何比尙書莫堤比
刺史郁若比二千石受别官比諸侯諸曹府有倉庫悉
置比官皆使通虜漢語以爲傳驛蘭臺置中丞御史知
城内事又置九豆和官宫城三里内民戸籍不屬諸軍
戍者悉屬之其車服有大小輦皆五層下施四輪三二
百人牽之四施絙索備傾倒軺車建龍旗尙黑妃后則
施雜綵幰無幢絡太后出則婦女著鎧騎馬近輦左右
虜主及后妃常行乘銀鏤羊車不施帷幔皆偏坐埀脚
轅中在殿上亦跂據正殿施流蘇帳金博山龍鳳朱漆
畫屛風織成幌坐施氍毹褥前施金香鑪琉璃鉢金椀
盛雜食器設客長盤一尺御饌圓盤廣一丈爲四輪車
元會日六七十人牽上殿蜡日逐除嵗盡城門磔雄雞
葦索桃梗如漢儀自佛狸至萬民世增雕飾正殿西築
土臺謂之白樓萬民禪位後常遊觀其上臺南又有伺
星樓正殿西又有祠屋琉璃爲瓦宫門稍覆以屋猶不
知爲重樓竝設削泥采畫金剛力士胡俗尚水又䂓畫
黑龍相盤繞以爲厭勝泰始五年萬民禪位子宏自稱
太上皇宏立號延興元年至六年萬民死諡獻文皇帝
改號爲承明元年是嵗元徽四年也祖母馮氏黃龍人
助治國事初佛狸母是漢人爲木末所殺佛狸以乳母
爲太后自此以來太子立輒誅其母一云馮氏本江都
人佛狸元嘉二十七年南侵畧得馮氏濬以爲妾獨得
全焉明年丁巳嵗改號太和宋明帝末年始與虜和好
元徽昇明之世虜使嵗通建元元年僞太和三年也宏
聞太祖受禪其冬發衆遣丹陽王劉昶爲太師寇司豫
二州明年詔遣衆軍北討宏遣大將郁豆眷段長命攻
壽陽及鍾離爲豫州刺史垣崇祖右將軍周盤龍徐州
刺史崔文仲等所破宏又遣僞南部尙書托跋等向司
州分兵出兗青界十萬衆圍朐山戍主𤣥元度嬰城固
守青冀二州刺史盧紹之遣子奐領兵助之城中無食
紹之出頓州南石頭亭隔海運糧柴供給城内虜圍斷
海道緣岸攻城會潮水大至虜渰溺元度出兵奮擊大
破之臺遣軍主崔靈建楊法持房靈民萬餘人從淮入
海船艦至夜各舉兩火虜衆望見謂是南軍大至一時
奔退初元度自云臂上有封侯志宋世以示世祖時世
祖在東宫書與元度曰努力成臂上之相也虜退上議
加封爵元度歸功於紹之紹之又讓故竝見寢上乃擢
紹之爲黃門郎鬱州呼石頭亭爲平虜亭紹之字子緒
范陽人自云盧諶𤣥孫宋大明中預攻廣陵勲上紹之
拔迹自投上以爲州治中受心腹之任官至光祿大夫
永明八年卒三年領軍將軍李安民左軍將軍孫文顯
與虜軍戰於淮陽大敗之初虜寇至緣淮驅畧江北居
民猶懲佛狸時事皆驚走不可禁止乃於梁山置一軍
南置三軍慈姥置一軍洌州置二軍三山置二軍白沙
洲置一軍蔡州置五軍長蘆置三軍菰浦置二軍徐浦
置一軍内外悉班階賞以示威刑僞昌黎王馮莎向司
州荒人桓天生説莎云諸蠻皆響應莎至蠻竟不動莎
大怒於淮邊獵而去及壽春摧敗朐山不拔虜主出定
州大治道路聲欲南行不敢進廼與僞梁郡王計曰兵
出彭泗間無復鬭志要當一兩戰得還歸旣於淮陽被
破一時奔走青徐間赴義民先是或抄虜運車更相殺
掠往往得南歸者數千家上未遑外畧以虜旣摧破且
欲示以威懐遣後軍參軍車僧朗北使虜問僧朗曰齊
輔宋日淺何故便登天位僧朗曰虞夏登庸親當革禪
魏晉匡戰貽厥子孫豈二聖促促於天位兩賢謙虛以
獨善時宜各異豈得一揆茍曰事宜故屈己應物虜又
問齊主悉有何功業僧朗曰主上聖性寛仁天識𢎞遠
少爲宋文皇所器遇入參禁旅泰始之初四方寇叛東
平劉子房張淹北討薛索兒兼掌軍國豫司頋命宋桂
陽建平二王阻兵内侮一麾殄滅蒼梧王反道敗德有
過桀紂遠遵伊霍行廢立之事袁粲劉秉沈攸之同惡
相濟又秉旄仗鉞大定凶黨戮力佐時四十餘載經綸
夷險十五六年此功此德可謂物無異議虜又問南國
無復齊土何故封齊僧朗曰營邱表海實爲大國宋朝
光啓土宇謂是吕尙先封今淮海之間自有青齊非無
地也又問蒼梧何故遂加斬戮僧朗曰蒼梧暴虐書契
未聞武王斬紂懸之黄鉞共是所聞何傷於義昇明中
北使殷靈誕茍昭先在虜聞太祖登極靈誕謂虜典客
曰宋魏通好憂患是同宋今滅亡魏不相救何用和親
及虜寇豫州靈誕因請爲劉昶司馬不獲僧朗至北虜
置之靈誕下僧朗立席言曰靈誕昔是宋使今成齊民
實希魏主以禮見處靈誕交言遂相忿詈調虜曰使臣
不能立節本朝誠自慙恨劉昶賂客解奉君於會刺殺
僧朗虜即收奉君誅之殯歛僧朗送喪隨靈誕等南歸
厚加贈賻世祖踐阼昭先具以啓聞靈誕下獄死贈僧
朗散騎侍郎永明元年冬遣驍騎將軍劉纘前軍將軍
張謨使虜明年冬虜使李道固報聘世祖於𤣥武湖水
步軍講武登龍舟引見之自此嵗使往來疆場無事三
年初令鄰里黨各置一長五家爲鄰五鄰爲里五里爲
黨四年造戸籍分置州郡雍州涼州秦州沙州涇州華
州岐州河州西華州寧州陜州洛州荆州郢州北豫州
東荆州南豫州西兗州東兗州南徐州東徐州青州齊
州濟州二十五州在河南湘州懐州秦州東雍州肆州
定州瀛州朔州并州冀州幽州平州司州十三州在河
北凡分魏晉舊司豫青兗冀并幽秦雍涼十州地及宋
所失淮北爲三十八州矣明年邊人桓天生作亂虜遣
步騎萬餘人助之至比陽爲征虜將軍戴僧靜等所破
荒人胡邱生起義懸瓠爲虜所擊戰敗南奔僞安南將
軍遼東公平南將軍上谷公又攻舞隂舞隂戍主輔國
將軍殷公愍拒破之六年虜又遣衆助桓天生與輔國
將軍曹虎戰大敗於隔城至七年遣使邢産侯靈紹復
通好先是劉纘再使虜太后馮氏悅而親之馮氏有計
畧作皇誥十八篇僞左僕射李思沖稱史臣注解是嵗
馮氏死八年世祖還隔城所俘獲二千餘人佛狸已來
稍僭華典胡風國俗雜相揉亂宏知談義解屬文輕果
有遠畧遊河北至比干墓作弔比干文云脫非武發封
墓誰因嗚呼介士胡不我臣宏以己巳嵗立圜丘方澤
置三夫人九嬪平城南有干水出定襄堺流入海去城
五十里世號爲索干都土氣寒凝風沙恒起六月雨雪
議遷都洛京九年遣使李道固蔣少游報使少游有機
巧密令觀京師宫殿楷式清河崔元祖啓世祖曰少游
臣之外甥特有公輸之思宋世陷虜處以大匠之官今
爲副使必欲模範宫闕豈可令氈鄉之鄙取象天宫臣
謂且留少游令使主反命世祖以非和通意不許少游
安樂人虜宫室制度皆從其出初佛狸討羯胡於長安
殺道人且盡及元嘉南寇獲道人以鐵籠盛之後佛狸
感惡疾自是敬畏佛敎立塔寺浮圖宏父𢎞禪位後黄
冠素服持戒誦經居石窟寺宏太和三年道人法秀與
茍兒王阿辱珮玉等謀反事覺囚法秀加以籠頭鐵鏁
無故自解脫虜穿其頸骨使呪之曰若復有神當令穿
肉不入遂穿而殉之三日乃死僞咸陽王復欲盡殺道
人太后馮氏不許宏尤精信粗涉義理宫殿内立浮圖
宏旣經古洛是嵗下僞詔尚書思愼曰夫覆載埀化必
由四氣運其功曦曜望舒亦湏五星助其暉仰惟聖母
睿識自天業髙曠古將稽詳典範日新皇度不圖罪逆
招禍奄丁窮罰追惟罔極永無逮及思遵先㫖勅造明
堂之樣卿所制體含六合事越中古理圓義備可軌之
千載信是應世之材先固之器也羣臣瞻見模樣莫不
僉然欲速造朕以寡昧亦思造盛禮卿可卽於今嵗停
宫城之作營建此構興皇代之奇制遠成先志近副朕
懐又詔公卿參定刑律又詔罷臈前儺唯年一儺又詔
季冬朝賀典無成文以袴褶事非禮敬之謂若置寒朝
服徒成煩濁自今罷小嵗賀嵗初一賀又詔王爵非庶
姓所僭伯號是五等常秩烈祖之胄仍本王爵其餘王
皆爲公公轉爲侯侯卽爲伯子男如舊雖名易於本而
品不異昔公第一品侯第二品伯第三品子第四品男
第五品十年上遣司徒參軍蕭琛范雲北使宏西郊卽
前相天壇處也宏與僞公卿從二十餘騎戎服繞壇宏
一周公卿七匝謂之蹋壇明日復戎服登壇祀天宏又
繞三匝公卿七匝謂之繞天以䋲相交絡紐木枝棖覆
以青繒形制平圓下容百人坐謂之爲繖一云百子帳
也於此下宴息次祠廟及布政明堂皆引朝廷使人觀
視每使至宏親相應接申以言義甚重齊人常謂其臣
下曰江南多好臣僞侍臣李元凱對曰江南多好臣嵗
一易主江北無好臣而百年一主宏大慙出元凱爲雍
州長史俄召復職世祖初治白下謂人曰我欲以此城
爲上頓處後於石頭造靈車三千乘欲步道取彭城形
迹頗著先是八年北使顔㓜明劉思斆反命僞南部尚
書李思沖曰二國之和義在庇民如聞南朝大造舟車
欲侵淮泗推心相期何應如此㓜明曰主上方𢎞大信
於天下不失臣妾旣與輯和何容二三其德壃場之言
差不足信且朝廷若必赫怒使守在外亦不近相淮濆
思沖曰我國之彊經畧淮東何患不蕩海東岳政存於
信誓耳且和好旣結豈可復有不信昔華元子反戰伐
之際尚能以誠相告此意良慕也㓜明曰卿未有子反
之急詎求登床之請是後宏亦欲南侵徐豫於淮泗間
大積馬蒭十一年遣露布并上書稱當南寇世祖發揚
徐州民丁廣設召募北地人支酉聚數千人於長安城北
西山起義遣使告梁州刺史隂智伯秦州人王度人起
義應酉攻獲僞刺史劉藻秦雍間七州民皆響震衆至
十萬各自保壁望朝廷救其兵宏遣弟僞河南王幹尚
書盧陽烏擊秦雍義軍幹大敗酉迎戰進至咸陽北濁
谷圍僞司空長洛王繆老生合戰又大破之老生走還
長安梁州刺史隂智伯遣軍主席徳仁張𢎞林等數千
人應接酉等進向長安所至皆靡會世祖崩宏聞關中
危急乃稱聞喪退師太和十七年八月使持節安南大
將軍都督徐青齊三州諸軍事南中郎將徐州刺史廣
陵侯府長史帶淮陽太守鹿樹生移齊兗州府長史府
奉被行所尚書符騰詔曰皇師電舉揺斾南指誓清江
祲志廓衡靄以去月下旬濟次河洛會前使人邢蠻等
至審知彼有大艾以春秋之義聞喪寢伐爰勅有司輟
鑾止軔休馬華陽戢戈嵩北便肇經周制光宅中區永
皇基於無窮恢盛業乎萬祀宸居重正鴻化增新四海
承休莫不銘慶故以往示如律令并遣使弔國諱遣僞
大將楊大眼張聰明等數萬人攻酉酉廣等竝見殺隆
昌元年遣司徒參軍劉斆車騎參軍沈宏報使至北宏
稱字𤣥覽其夏虜平北將軍魯直清率衆降以爲督洛
州軍事領平戎校尉征虜將軍洛州刺史是嵗宏徙都
洛陽改姓元氏初匈奴女名托跋妻李陵胡俗以母名
爲姓故虜爲李陵之後虜甚諱之有言其是陵後者輒
見殺至是乃改姓焉宏聞髙宗踐阼非正旣新移都兼
欲大示威力是冬自率大衆分寇豫徐司梁四州遣僞
荆州刺史薛眞度尚書郗祁阿婆出南陽向沙堨築壘
開溝爲南陽太守房伯玉新野太守劉思忌所破建武
二年春髙宗遣鎭南將軍王廣之出司州右僕射沈文
季出豫州左衞將軍崔慧景出徐州宏自率衆至壽陽
軍中有黒氈行殿容二十人坐輦邊皆三郎曷刺眞槊
多白眞毦鐵騎爲羣前後相接步軍皆烏楯槊綴接以
黑蝦蟆幡牛車及驢駱駞載軍資妓女三十許萬人不
攻城登八公山賦詩而去别圍鍾離城徐州刺史蕭惠
休輔國將軍申希祖拒守出兵奮擊宏衆敗多赴淮死
乃分軍據邵陽州柵斷水路夾築二城右衞將軍蕭坦
之遣軍主裴叔業攻二城拔之惠休又募人出燒虜攻
城車虜力竭不能剋王奐之誅子肅奔虜宏以爲鎭南
將軍南豫州刺史遣肅與劉昶號二十萬衆圍義陽司
州刺史蕭誕拒戰虜築圍壍柵三重燒居民淨盡并力
攻城城中負楯而立王廣之都督救援虜遣三萬餘人
逆攻太子右率蕭季敞於下梁季敞戰不利司州城内
告急王廣之遣軍主黄門侍郎梁王間道先進與太子
右率蕭訹輔國將軍徐𤣥慶荆州軍主魯休烈據賢首
山出虜不備城内見援軍至蕭誕遣長史王伯瑜及軍
主崔恭祖出攻虜柵因風放火梁王等衆軍自外擊之
昶肅棄圍引退追擊破之輔國將軍桓和出西隂平僞
魯郡公郯城戍主𢃄莫樓僞東海太守江道僧設伏路
側和與合戰大敗之青徐民降者百餘家青冀二州刺
史王洪範遣軍主崔延攻虜紀城竝拔之宏先又遣僞
尚書盧陽烏華州刺史韋靈智攻赭陽城北襄城太守
成公期拒守虜攻城百餘日設以鉤衝不捨晝夜期所
殺傷數千人臺又遣軍主垣歴生蔡道貴救援陽烏等
退官軍追擊破之夏虜又攻司州櫟城二戍戍主魏僧
岷朱僧起拒敗之僞安南將軍梁州刺史魏郡王元英
十萬餘人通斜谷寇南鄭梁州刺史蕭懿遣軍主姜山
安趙超宗等數軍萬餘人分據角弩白馬沮水拒戰大
敗英進圍南鄭土山衝車晝夜不息懿率東從兵二千
餘人固守拒戰隨手摧却英攻城自春至夏六十餘日
不下死傷甚衆軍中糧盡擣麴爲食畜菜葉直千錢懿
先遣軍主韓嵩等征獠囘軍援州城至黄牛川爲虜所
破懿遣氐人楊元秀還仇池說氐起兵斷虜運道氐卽
舉衆攻破虜歴城睪蘭駱谷仇池平洛蘇勒六戍僞尚
書北梁州刺史辛黒未戰死英遣軍副仇池公楊靈珍
據泥公山武興城主楊集始遣弟集朗與歸國氐楊馥
之及義軍主徐曜甫迎戰於黄亘大敗奔歸時梁州土
豪范凝梁季羣於家請英設會伏兵欲殺英事覺英執
季羣殺之凝竄走英退保濁水聞氐衆盛與楊靈珍復
俱退入斜谷會天大雨軍馬含漬截竹煮米於馬上持
炬炊而食英至下辨靈珍弟婆羅阿卜珍反襲擊英衆
散射中英頰僞陵江將軍悅楊生領鐵騎死戰救之得
免梁漢平武都太守杜靈瑗奮武將軍望法憘寧朔將
軍望法泰州治中皇甫躭竝拒虜戰死追贈靈瑗法憘
羽林監法泰積射將軍時僞洛州刺史賈異寇甲口爲
上洛太守李靜所破三年虜又攻司州櫟城爲戍主魏
僧岷所拒破秋虜遣軍襲漣口東海太守鄭延祉棄西
城走東城猶固守臺遣冠軍將軍兗州刺史徐𤣥慶救
援虜引退延祉伏罪初僞太后馮氏兄昌黎王馮莎二
女大馮美而有疾爲尼小馮爲宏皇后生僞太子詢後
大馮疾差宏納爲昭儀宏初徙都詢意不樂思歸桑乾
宏制衣冠與之詢竊毁裂解髪爲編服左衽大馮有寵
日夜讒詢宏出鄴城馬射詢因是欲叛北歸密選宫中
御馬三千匹置河隂渚皇后聞之召執詢馳使告宏宏
徙詢無鼻城在河橋北二里尋殺之以庻人禮葬立大
馮爲皇后便立僞太子恪是嵗僞太和二十年也僞征
北將軍恒州刺史鉅鹿公伏鹿孤賀鹿渾守桑乾宏從
叔平陽王安壽戍懐柵在桑乾西北渾非宏任用中國
人與僞定州刺史馮翌公自隣安樂公托跋阿幹兒謀
立安壽分據河北期久不遂安壽懼告宏殺渾等數百
人任安壽如故先是僞荆州刺史薛眞度尚書郄祁阿
婆爲房伯玉所破宏怒以南陽小郡誓取滅之四年自
率軍向雍州宏先至南陽房伯玉嬰城拒守宏從數萬
騎罩黄繖去城一里遣僞中書舍人公孫雲謂伯玉曰
我今蕩一六合與先行異先行冬去春還不爲停久今
誓不有所剋終不還北停此或三五年卿此城是我六
龍之首無容不先攻取遠一年中不過百日近不過一
月非爲難殄若不改迷當斬卿首梟之軍門闔城無貳
幸可改禍爲福但卿有三罪今令卿知卿先事武帝蒙
在左右不能盡節前主而盡節今主此是一罪前歲遣
偏師薛眞度暫來此卿遂破傷此是二罪武帝之𦙍悉
被誅戮初無報効而反爲今主盡節違天害理此是三
罪不可容恕聽卿三思勿令闔城受苦伯玉遣軍副樂
稚柔答曰承欲見攻圍期於必剋卑㣲常人得抗大威
眞可謂獲其死所先蒙武帝採㧞賜預左右犬馬知恩
寧容無感但隆昌延興昬悖違常聖明纂業家國不殊
此則進不負心退不愧幽前歲薛眞度導誘邊氓遂見
陵突旣荷國恩聊爾撲掃囘已而言應畧此責宏引軍
向城南寺前頓止從東南角溝橋上過伯玉先遣勇士
數人着班衣虎頭帽從伏竇下怱出宏人馬驚退殺數
人宏呼善射將原靈度射之應弦而倒宏乃過宏時大
舉南寇僞咸陽王元禧彭城王元勰常侍王元嵩寶掌
王元麗廣陵侯元燮都督大將軍劉昶王肅楊大眼奚
康生長孫稚等三十六軍前後相繼衆號百萬其諸王
軍朱色鼔公侯綠色鼓伯子男黑色鼓竝有鼙角吹脣
沸地宏留僞咸陽王禧圍南陽進向新野新野太守劉
思忌亦拒守臺先遣軍主直閣將軍胡松助北襄城太
守成公期守赭陽城軍主鮑舉助西汝南北義陽二郡
太守黄瑤起戍舞隂城宏攻圍新野城戰鬪不息遣人
謂城中曰房伯玉已降汝南何獨自取糜碎思忌令人
對曰城中兵食猶多未暇從汝小虜語也雍州刺史曹
虎遣軍至均口不進永泰元年城䧟縛思忌問之曰今
欲降未思忌曰寧爲南鬼不爲北臣乃死贈冠軍將軍
梁州刺史於是沔北大震湖陽戍主蔡道福赭陽城主
成公期及軍主胡松舞隂城主黄瑤起及軍主鮑舉順
陽太守席謙竝棄城走虜追軍獲瑤起王肅募人臠食
其肉追贈冠軍將軍兗州刺史數日房伯玉以城降伯
玉清河人旣降虜以爲龍驤將軍伯玉不肯受高宗知
其志月給其子希哲錢五千米二十斛後伯玉就虜求
南邊一郡爲馮翊太守生子㓜便敎其騎馬常欲南歸
永元末希哲入虜伯玉大怒曰我力屈至此不能死節
猶望汝在本朝以報國恩我若從心亦欲閒關求反汝
何為失計遂卒虜中虜得沔北五郡宏自將二十萬騎
破太子率崔慧景等於鄧城進至樊城臨沔水而去還
洛陽聞太尉陳顯逹經畧五郡圍馬圏宏復率大衆南
攻破顯逹而死喪還未至洛四百餘里稱宏詔徵僞太
子恪會魯陽恪至勰以宏僞法服衣之始發喪至洛乃
宣布州郡舉哀制服諡孝文皇帝是年王肅爲虜制官
品百司皆如中國凡九品品各有二肅初奔虜自說其
家被誅事狀宏爲之埀涕以第六妹僞彭城公主妻之
封肅平原郡公爲宅舍以香塗壁遂見信用恪立號景
明元年永元二年也豫州刺史裴叔業以壽春降虜先
是僞東徐州刺史沈陵率部曲降陵吳興人初以失志
奔虜大見任用宏旣死故南歸頻授徐越二州刺史時
王肅爲征南將軍豫州都督朝廷旣新失大鎭荒人往
來詐云肅欲歸國少帝詔以肅爲使持節侍中都督豫
徐司三州右將軍豫州刺史西豐公邑二千戸虜旣得
淮南其夏遣僞冠軍將軍南豫州刺史席法友攻北新
蔡安豐二郡太守胡景畧於建安城死者萬餘人百餘
日朝廷無救城陷虜執景畧以歸其冬虜又遣將桓道
福攻隨郡太守崔士招破之後僞咸陽王禧以恪年少
與氐楊集始楊靈祐乞佛馬居及虜大將支虎李伯尙
等十餘人請會鴻池陂因恪出北芒獵襲殺之禧猶豫
不能發欲更剋日馬居說禧曰殿下若不至北芒便可
囘師據洛城閉四門天子聞之必走向河北走桑乾仍
斷河橋爲河南天子隔河而治此時不可失也禧又不
從靈祐疑禧反己卽馳告恪禧聞事敗欲走渡河而天
雨暗迷道至孝義驛恪已得洛城遣弟廣平王領數百
騎先入宫知無變乃還遣直衞三郎兵討禧執殺之虜
法謀反者不得葬棄屍北芒王肅以疾卒
史臣曰齊虜分江南爲國歴三代矣華夏分崩舊京幅
裂觀舋阻兵事興東晉二庾藉元舅之盛自許專征元
規臨邾城以覆師稚恭至襄陽而反斾褚裒以徐兗勁
卒壹没於鄒魯殷浩驅揚豫之衆大敗於山桑桓溫弱
冠雄姿因平蜀之聲勢步入咸關野戰洛鄴旣而鮮卑
固於負海羌虜割有秦代自爲敵國情險勢分宋武乘
機故能以次而行誅滅及魏虜兼并河南失境兵馬土
地非復曩時宋文雖得之知己未能料敵故師帥無功
每戰必殆泰始以邊臣外叛遂亡淮北經畧不振乃議
和親太祖創命未及圖遠戎塵先起侵暴方牧淮豫剋
㨗青海摧奔以逸待勞坐徴百勝自四州淪没民戀本
朝國祚惟新歌奉威徳提戈荷甲人自爲鬪深壘結防
想望南旗天子習知邊事取亂而授兵律若前師指日
遠掃臨彭而督將逗留援接稽繞向義之徒傾巢盡室
旣失事機朝議北寢偃武修文更思後會永明之世據
已成之策職問往來關禁寧靜壃場之民竝安堵而息
窺覦百姓附農桑而不失業者亦由此而已也夫荆棘
所生用武之弊寇戎一犯傷痍難復豈非此之驗乎建
武初運獯雄南逼豫徐彊鎭嬰高城蓄士卒不敢與之
校武胡馬蹈藉淮肥而常自戰其地梯衝之害鼓掠所
亡建元以來未之前有兼以穹廬華徙卽禮舊都雍司
北部親近許洛平塗數百通驛車軌漢世馳道直抵章
陵鑣案所騖晨往暮返虜懐兼弱之威挾廣地之計彊
兵大衆親自凌殄旍鼔彌年矢石不息朝規懦屈莫能
救禦故南陽覆壘新野頽隍民戸墾田皆爲狄保雖分
遣將卒俱出淮南未解沔北之危已深渦陽之敗征賦
内盡民命外殫比屋騷然不聊生矣夫休頽之數誠有
天機得失之迹各歸人事豈不由將率相臨貪功昧賞
勝敗之急不相救䕶號令不明固中國之所短也
贊曰天立勍戎竊有帝圖卽安諸夏建號稱孤齊民急
病并邑焚刳
　
　
　
　
　
　
　
　
　
　
　南齊書卷五十七
　南齊書卷五十七考證
魏虜傳永明二年冬虜使李道固報聘○魏紀作李彪
僞安南將軍遼東公平南將軍上谷公又攻舞隂舞隂
　戍主輔國將軍殷公愍拒破之○(臣祖庚/)按魏紀云
　詔南部尙書公孫文慶上谷公張伏于南討舞隂又
　公孫䆳傳䆳字文慶内都幢將上谷公張儵討蕭賾
　舞隂戍據此則攻舞隂者爲南部尚書内都幢將官
　名互異戍主爲蕭賾亦有不同又通鑑考異曰伏于
　張儵字也
僞咸陽王復欲盡殺道人○(臣祖庚/)按通鑑考異曰咸
　陽王元禧時尚㓜太和九年始封恐非也
尙書盧陽烏華州刺史韋靈智攻赭陽○(臣宗萬/)按通
　鑑考異曰陽烏淵小字靈智珍字也
大馮有寵日夜讒詢○(臣祖庚/)按魏書不載詢作恂
徙詢無鼻城在河橋北二里○(臣祖庚/)按水經注溴水
　出河内軹縣原山南流注于河水東有無辟邑謂之
　無鼻城此云河橋北未知孰是
　
　
　
　
　
　
　
　
　
　
　
　
　
　
　南齊書卷五十七考證
欽定四庫全書
　南齊書卷五十八
　　梁　　　蕭　　　子　　　顯　　　撰
　列傳第三十九
　　蠻
　　　東南夷
蠻種類繁多言語不一咸依山谷布荆湘雍郢司等五
州界宋世封西陽蠻梅蟲生為高山侯田治生為威山
侯梅加羊為扞山侯太祖即位有司奏蠻封應在觧例
參議以戎夷疏爵理章列代酋豪世襲事炳前葉今宸
歴改物舊冊杓降而梅生等保落奉政事須䋲總恩命
升贊有異常品謂宜存名以訓殊俗詔特留以治生為
輔國將軍虎賁中郎轉建寧郡太守將軍侯如故建元
二年虜侵豫司蠻中傳虜已近又聞官盡發民丁南襄
城蠻秦遠以郡縣無備冦潼陽縣令焦文度戰死司州
蠻引虜攻平昌戍戍主茍元賔撃破之秦逺又出破臨
沮百方砦殺畧百餘人北上黄蠻文勉徳冦汶陽太守
戴元孫孤城力弱慮不自保棄戍歸江陵荆州刺史豫
章王遣中兵參軍劉伾緒領千人討勉徳至當陽勉徳
請降收其部落使戍汶陽所治城子令保持商旅付其
清通遠遂逃竄汶陽本臨沮西界二百里中水陸迂狹
魚貫而行有數處不通騎而水白田甚肥腴桓温時割
以為郡西北接梁州新城東北接南襄城南接巴巫二
邊竝山蠻㓙盛據險為冦賊宋泰始以來巴建蠻向宗
頭反刺史沈攸之斷其鹽米連討不剋晉天興三年建
平夷王向𢎞向瓂等詣臺求拜除尚書郎張亮議夷貊
不可假以軍號元帝詔特以𢎞為折衝將軍當平鄉侯
竝親晉王賜以朝服宗頭其後也太祖置巴州以威靜
之其武陵酉溪蠻田思飃冦抄内史王文和討之引軍
深入蠻自後斷其糧豫章王遣中兵參軍荘明五百人
將湘州鎮兵合千人救之思飃與文和拒戰中弩矢死
蠻衆以城降永明初向宗頭與黔陽蠻田豆渠等五千
人為冦巴東太守王圖南遣府司馬劉僧夀等斬山開
道攻其砦宗頭夜燒砦退走三年湘州蠻陳雙李答冦
掠郡縣刺史呂安國討之不克四年刺史桞世隆督衆
征討乃平五年雍司州蠻與虜通助荒人桓天生為亂
六年除督䕶北遂安左郡太守田駟路為試守北遂安
左郡太守前寧朔將軍田驢王為試守新平左郡太守
皆郢州蠻也九年安隆内史王僧旭發民丁遣寛城戍
主萬民和助八百丁村蠻伐千二百丁村蠻為蠻所敗
民和被傷失馬及噐仗有司奏免官西陽蠻田益宗沈
攸之時以功勞得將領遂為臨川王防閣叛投虜虜以
為東豫州刺史建武三年虜遣益宗攻司州龍城戍為
戍主朱僧起所破蠻俗衣布徒跣或椎髻或翦髪兵噐
以金銀為飾虎皮衣楯便弩射皆暴悍好冦賊焉
東夷高麗國西與魏虜接界宋末高麗王樂浪公高璉
為使持節散騎常侍都督營平二州諸軍事車騎大將
軍開府儀同三司太祖建元元年進號驃騎大將軍三
年遣使貢獻乗舶汎海使驛常通亦使魏虜然彊盛不
受制虜置諸國使邸齊使第一高麗次之永明七年平
南參軍顏㓜明冗從僕射劉思斆使虜虜元㑹與高麗
使相次㓜明謂偽主客郎裴叔令曰我等銜命上華來
造卿國所為抗敵在乎一魏自餘外夷理不得望我鑣
塵況東夷小貊臣屬朝廷今日乃敢與我躡踵思斆謂
偽南部尚書李思沖曰我聖朝處魏使未嘗與小國列
卿亦應知思沖曰實如此但主副不得升殿耳此間坐
起甚高足以相報思斆曰李道固昔使正以衣冠致隔
耳魏國必纓冕而至豈容見黜㓜明又謂虜主曰二國
相亞唯齊與魏邉境小狄敢躡臣蹤高麗俗服窮袴冠
析風一梁謂之幘知讀五經使人在京師中書郎王融
戱之曰服之不𠂻身之災也頭上定是何物答曰此即
古弁之遺像也高璉年百餘歳卒隆昌元年以高麗王
樂浪公高雲為使持節散騎常侍都督營平二州諸軍
事征東大將軍高麗王樂浪公建武三年(此下缺文/)
　
　
　
　
　
　
　
　
　
　
　
　
　
　
　
　　報功勞勤實存名烈假行寧朔將軍臣姐瑾等四
人振竭忠効攘除國難志勇果毅等威名將可謂扞城
固蕃社稷論功料勤宜在甄顯今依例輙假行職伏願
恩愍聽除所假寧朔將軍面中王姐瑾歴贊時務武功
竝列今假行冠軍將軍都將軍都漢王建威將軍八中
侯餘古弱冠輔佐忠効夙著今假行寧朔將軍阿錯王
建威將軍餘歴忠款有素文武烈顯今假行龍驤將軍
邁盧王廣武將軍餘固忠効時務光宣國政今假行建
威將軍弗斯侯牟大又表曰臣所遣行建威將軍廣陽
太守兼長史臣高逹行建威將軍朝鮮太守兼司馬臣
楊茂行宣威將軍兼參軍臣㑹邁等三人志行清亮忠
款夙著徃太始中比使宋朝今任臣使冐渉波險尋其
至効宜在進爵謹依先例各假行職且𤣥澤靈休萬里
所企况親趾天庭乃不䝉頼伏願天監特愍除正逹邊
効夙著勤勞公務今假行龍驤將軍帶方太守茂志行
清壹公務不廢今假行建威將軍廣陵太守邁執志周
密屢致勤効今假行廣武將軍清河太守詔可竝賜軍
號除太守為使持節都督百濟諸軍事鎮東大將軍使
兼謁者僕射孫副䇿命大襲亡祖父牟都為百濟王曰
於戯惟爾世襲忠懃誠著遐表滄路肅澄要貢無替式
循彛典用纂顯命徃欽哉其敬膺休業可不慎歟制詔
行都督百濟諸軍事鎮東大將軍百濟王牟大今以大
襲祖父牟都為百濟王即位章綬等五銅虎竹符四王
其拜受不亦休乎是歳魏虜又發騎數十萬攻百濟入
其界牟大遣將沙法名贊首流觧禮昆木干那率衆襲
撃虜軍大破之建武二年牟大遣使上表曰臣自昔受
封世被朝榮忝荷節鉞剋攘列辟徃姐瑾等竝蒙光除
臣庶咸泰去庚午年獫狁弗悛舉兵深逼臣遣沙法名
等領軍逆討宵襲霆擊匃犁張惶崩若海蕩乗奔追斬
僵屍丹野由是摧其鋭氣鯨暴韜㓙今邦宇謐靜實名
等之畧尋其功勲宜在襃顯今假沙法名行征虜將軍
邁羅王贊首流為行安國將軍辟中王觧禮昆為行武
威將軍弗中侯木干那前有軍功又拔臺舫為行廣威
將軍面中侯伏願天恩特愍聽除又表曰臣所遣行龍
驤將軍樂浪太守兼長史臣慕遺行建武將軍城陽太
守兼司馬臣王茂兼參軍行振武將軍朝鮮太守臣張
塞行揚武將軍陳明在官忘私唯公是務見危授命蹈
難弗顧今任臣使冐渉波險盡其至誠實宜進爵各假
行署伏願聖朝特賜除正詔可竝賜軍號
加羅國三韓種也建元元年國王荷知使來獻詔曰量
廣始登遠夷洽化加羅王荷知款關海外奉贄東遐可
授輔國將軍本國王
倭國在帶方東南大海島中漢末以來立女王土俗已
見前史建元元年進新除使持節都督倭新羅任那加
羅秦韓六國諸軍事安東大將軍倭王武號為鎮東大
將軍
南夷林邑國在交州南海行三千里此連九徳秦時故
林邑縣也漢末稱王晉太康五年始貢獻宋永初元年
林邑王范楊邁初産母夢人以金席藉之光色奇麗中
國謂紫磨金夷人謂之楊邁故以為名楊邁死子咄立
慕其父復改名楊邁林邑有金山金汁流出於浦事尼
乾道鑄金銀人像大十圍元嘉二十二年交州刺史檀
和之伐林邑楊邁欲輸金萬斤銀十萬斤銅三十萬斤
還日南地大臣䓯僧逹諌不聽和之進兵破其北界犬
戎區栗城獲金寶無笇毁其金人得黄金數萬斤餘物
稱是和之後病死見胡神為祟孝建二年始以林邑長
史范龍跋為揚武將軍楊邁子孫相傳為王未有位號
夷人范當根純攻奪其國簒立為王永明九年遣使貢
獻金簟等物詔曰林邑蠢爾介在遐外世服王化當根
純乃誠懇款到率其僚職逺績克宣良有可嘉宜沾爵
號以𢎞休澤可持節都督緣海諸軍事安南將軍林邑
王范楊邁子孫范諸農率種人攻當根純復得本國十
年以諸農為持節都督緣海諸軍事安南將軍林邑王
建武二年進號鎮南將軍永泰元年諸農入朝海中遭
風溺死以其子文款為假節都督緣海軍事安南將軍
林邑王晉建興中日南夷帥范稚奴文數商賈見上國
制度教林邑王范逸起城池樓殿王服天冠如佛冠身
被香纓絡國人㐫悍習山川善鬭吹海蠡為角人皆裸
露四時暄暖無霜雪貴女賤男謂師君為婆羅門羣從
相姻通婦先遣聘求婿女嫁者迦藍衣横幅合縫如井
闌首戴花寶婆羅門牽婿與婦握手相付呪願吉利居
喪剪髮謂之孝燔屍中野以為葬逺界有靈鷲鳥知人
將死集其家食死人肉盡飛去乃取骨燒灰投海中水
葬人色以黒為美南方諸國皆然區栗城建八尺表日
影度南八寸自林邑西南三千餘里至扶南
扶南國在日南之南大海西灣中廣袤三千餘里有大
江水西流入海其先有女人為王名桞葉又有激國人
混填夢神賜弓二張教乘舶入海混填晨起於神廟樹
下得弓即乘舶向扶南桞葉見舶率衆欲禦之混填舉
弓遥射貫船一面通中人桞葉怖遂降混填遂以為妻
惡其躶露形體乃疊布貫其首遂治其國子孫相傳至
王槃況死國人立其大將范師蔓蔓病姊子旃慕立殺
蔓子金生十餘年蔓少子長襲殺旃以刃鑱旃腹曰汝
昔殺我兄今為父兄報汝旃大將范尋又殺長國人立
以為王是吳晉時也晉宋世通職貢宋末扶南王姓僑
陳如名闍耶跋摩遣商貨至廣州天竺道人那伽仙附
載欲歸國遭風至林邑掠其財物皆盡那伽仙間道得
逹扶南具説中國有聖主受命永明二年闍邪跋摩遣
天竺道人釋那伽仙上表稱扶南國王臣僑陳如闍耶
跋摩叩頭啓曰天化撫育感動靈祗四氣調適伏願聖
主尊體起居康御皇太子萬福六宫清休諸王妃主内
外朝臣普同和睦隣境士庶萬國歸心五榖豐熟災害
不生土清民泰一切安穩臣及人民國土豐樂四氣調
和道俗濟濟竝䝉陛下光化所被咸荷安泰又曰臣前
遣使齎雜物行廣州貨易天竺道人釋那伽仙於廣州
因附臣舶欲來扶南海中風漂到林邑國王奪臣貨易
并那伽仙私財具陳其從中國來此仰序陛下聖徳仁
治詳議風化佛法興顯衆僧殷集法事日盛王威嚴整
朝望國軌慈愍蒼生八方六合莫不歸伏如聽其所説
則化隣諸天非可為喻臣聞之下情踊悦若蹔奉見尊
足仰慕慈恩澤流小國天垂所感率土之民竝得皆蒙
恩祐是以臣今遣此道人釋那伽仙為使上表問訊奉
貢微獻呈臣等赤心并别陳下情但所獻輕陋愧懼唯
深伏願天慈曲照鑒其丹欵賜不垂責又曰臣有奴名
鳩酬羅委臣逸走别在餘處構結㐫逆遂破林邑仍自
立為王永不恭從違恩負義叛主之諐天不容載伏尋
林邑昔為檀和之所破久已歸化天威所被四海彌伏
而今鳩酬羅守執奴㐫自專狼彊且林邑扶南隣界相
接親人是臣奴猶尚逆去朝廷遥遠豈復遵舉此國屬
陛下故謹具上啓伏聞林邑頃年表獻簡絶便欲永隔
朝廷豈有師子坐而安大鼠伏願遣軍將伐㐫逆臣亦
自効微誠助朝廷剪撲使邊海諸國一時歸伏陛下若
欲别立餘人為彼王者伏聽勑㫖脱未欲灼然興兵伐
林邑者伏願特賜勑在所隨宜以少軍助臣乘天之威
殄滅小賊伐惡從善平蕩之日上表獻金五婆羅今輕
此使送臣丹誠表所陳啓不盡下情謹附那伽仙并其
伴口具啓聞伏願愍所啓并獻金鏤龍王坐像一軀白
檀像一軀牙塔二軀古貝二雙瑠璃蘇鉝二口瑇瑁㯽
榔柈一枚那伽仙詣京師言其國俗事摩䤈首羅天神
神常降於摩躭山土氣恒暖草木不落其上書曰吉祥
利世間感攝於羣生所以其然者天感化緣明仙山名
摩躭吉樹敷嘉榮摩䤈首羅天依此降尊靈國王悉䝉
祐人民皆安寧由斯恩被故是以臣歸情菩薩行忍慈
本迹起凡基一發菩提心二乘非所期歴生積功業六
度行大悲勇猛超劫數財命捨無遺生死不為猒六道
化有緣具脩於十地遺果度人天功業既已定行滿登
正覺萬善智圓備惠日照塵俗衆生感緣應隨機授法
藥佛化遍十方無不䝉濟擢皇帝聖𢎞道興隆於三寶
垂心覽萬機感恩振八表國土及城邑仁風化清皎亦
如釋提洹衆天中最超陛下臨萬民四海共歸心聖慈
流無疆被臣小國深詔報曰其摩䤈降靈流施彼土雖
殊俗異化遥深欣讚知鳩酬羅於彼背叛竊據林邑聚
㐫肆掠殊宜剪討彼雖介遐陬舊脩蕃貢自宋季多難
海譯致壅皇化惟新習迷未革朕方以文徳來逺人未
欲便興干戈王既欵列忠到遠請軍威今詔交部隨宜
應接伐叛柔服實惟國典勉立殊效以副所期那伽仙
屢銜邊譯頗悉中土闊狹令其具宣上報以絳紫地黄
碧綠紋綾各五匹扶南人黠惠知巧攻畧傍邑不賔之
民為奴婢貨易金銀綵帛大家男子截錦為横幅女為
貫頭貧者以布自蔽鍛金鐶鏆銀食噐伐木起屋國王
居重閣以木柵為城海邊生大箬葉長八九尺編其葉
以覆屋人民亦為閣居為船八九丈廣裁六七尺頭尾
似魚國王行乘象婦人亦能乘象鬬雞及狶為樂無牢
獄有訟者則以金指鐶若雞子投沸湯中令探之又燒
鎻令赤著手上捧行七歩有罪者手皆燋爛無罪者不
傷又令没水直者入即不沈不直者即沈也有甘蔗諸
蔗安石榴及橘多㯽榔鳥獸如中國人性善不便戰常
為林邑所侵撃不得與交州道故其使罕至交州斗絶
海島控帶外國故恃險數不賔宋泰始初刺史張牧卒
交趾人李長仁殺牧北來部曲據交州叛數年病死從
弟叔獻嗣事號令未行遣使求刺史宋朝以南海太守
沈煥為交州刺史以叔獻為煥寧逺司馬武平新昌二
郡太守叔獻得朝命人情服從遂發兵守險不納煥煥
停鬱林病卒太祖建元元年仍以叔獻為交州刺史就
安慰之叔獻受命既而斷割外國貢獻寡少世祖欲討
之永明元年以司農劉楷為交州刺史發南康廬陵始
興郡兵征交州叔獻聞之遣使願更申數年獻十二隊
純銀兠鍪及孔雀毦世祖不許叔獻懼為楷所襲間道
自湘川還朝六年以始興太守房法乗代楷法乘至鎮
屬病不理事專好讀書長史伏登之因此擅權改易將
吏不令法乘知錄事房季文白之法乘大怒繋登之於
獄十餘日登之厚賂法乘妹夫崔景叔得出將部曲襲
州執法乘謂之曰使君既有疾不宜勞囚之别室法乘
無事復就登之求書讀登之曰使君靜處猶恐動疾豈
可看書遂不與乃啓法乘心疾動不任視事世祖仍以
登之為交州刺史法乘還至嶺而卒法乘清河人昇明
中為太祖驃騎中兵至左中郎將性方簡身長八尺三
寸行出人上常自俯屈青州刺史明慶符亦長與法乘
等朝廷唯此二人
史臣曰書稱蠻夷猾夏蓋總而為言矣至於南夷雜種
分嶼建國四方珍怪莫此為先藏山隱海瓌寶溢目商
舶遠届委輸南州故交廣富實牣積王府充斥之事差
微聲教之道可被若夫用徳以懷逺其在此乎
贊曰司雍分壃荆及衡陽參錯州部地有蠻方東夷海
外碣石扶桑南域憬逺極泛溟滄非要乃貢竝亦來王
　
　南齊書卷五十八
欽定四庫全書
　南齊書卷五十九
　　梁　　　蕭　　　子　　　顯　　　撰
　列傳第四十
　　芮芮虜
　　河南氐𦍑
芮芮虜塞外雜胡也編髪左衽晉世什翼珪入塞内後
芮芮逐水草盡有匈奴故庭威服西域土氣早寒所居
為穹廬氈帳刻木記事不識文書馬畜丁肥種衆殷盛
常與魏虜為讐敵宋世其國相希利垔解星算數術通
胡漢語常言南方當有姓名齊者其人當興昇明二年
太祖輔政遣驍騎将軍王洪軌使芮芮尅期共伐魏虜
建元元年八月芮芮主發三十萬騎南侵去平城七百
里魏虜拒守不敢戰芮芮主於燕然山下縱獵而歸上
初踐阼不遑出師二年三年芮芮主頻遣使貢獻貂皮
雜物與上書欲伐魏虜謂上足下自稱吾獻師子皮袴
褶皮如虎皮色白毛短時有賈胡在蜀見之云此非師
子皮乃扶拔皮也國相邢基祗羅迴奉表曰夫四象禀
政二儀改度而萬物生焉斯蓋虧盈迭襲歴數自然也
昔晉室將終楚桓竊命實頼宋武匡濟之功故能扶衰
定傾休否以泰祚流九葉而國嗣不繼今皇天降祸於
上宋室猜亂于下臣雖荒逺粗闚圖書數難以來星文
改度房心受變虚危納祉宋滅齊昌此其驗也水運遘
屯木徳應運子年垂刈劉穆之記㟭嶺有不衽之山京
房讖云卯金十六草肅應王厯觀圖緯休徴非一皆云
慶鍾蕭氏代宋者齊會有使力法度及(闕/)此國使反採
訪聖徳彌驗天縱之姿故能挾隆皇祚光權定之業翼
亮天功濟悖主之難樹勲京師威振海外仗義之功侔
蹤湯武冥績既著寶命因歸受終之厯歸於有道况夫
帝無常族有徳必昌時來之數唯靈是與陛下承乾啟
之機因乗龍之運計應符革祚久已踐極荒裔傾戴莫
不引領設未龍飛不宜沖挹上違天人之心下乖黎庶
之望皇芮承緒肇自二儀拓土載民地越滄海百代一
族大業天固雖吳漢殊域義同唇齒方欲剋期中原龔
行天罸治兵繕甲俟時大舉振霜戈於并代鳴和鈴於
秦趙掃殄㐫醜梟剪元惡然後皇輿遷幸光復中華永
敦隣好侔蹤齊魯使四海有奉蒼生咸頼荒餘歸仰豈
不盛哉永眀元年王洪軌還京師經途三萬餘里洪軌
齊郡臨淄人為太祖所親信建武中為青冀二州刺史
私占丁侵虜堺奔敗結氣卒芮芮王求醫工等物世祖
詔報曰知須醫及織成錦工指南車漏刻竝非所愛南
方治疾與北土不同織成錦工竝女人不堪渉逺指南
車漏刻此雖有其器工匠久不復存不副為悞自芮芮
居匈奴故庭十年丁零胡又南攻芮芮得其故地芮芮
稍南徙魏虜主元宏以其侵逼遣偽平元王駕鹿渾龍
驤將軍楊延數十萬騎伐芮芮大寒雪人馬死者衆先
是益州刺史劉悛遣使江景𤣥使丁零宣國威徳道經
鄯善于闐鄯善為丁零所破人民散盡于闐尤信佛法
丁零僭稱天子勞接景𤣥使反命芮芮常由河南道而
抵益州
河南匈奴種也漢建武中匈奴奴婢亡匿在涼州界雜
種數千人虜名奴婢為貲一謂之貲虜鮮卑慕容廆庶
兄吐谷渾為氐王在益州西北亘數千里其南界龍涸
城去成都千餘里大戍有四一在清水川一在赤水一
在澆河一在吐屈真川皆子弟所治其王治慕駕川多
畜逐水草無城郭後稍為宫屋而人民猶以氈廬百子
帳為行屋地常風寒人行平沙中沙礫飛起行迹皆滅
肥地則有雀鼠同穴生黃紫花瘦地輙有瘴氣使人斷
氣牛馬得之疲汗不能行宋初始受爵命至宋末河南
王吐谷渾拾寅為使持節散騎常侍都督西秦河沙三
州諸軍事車騎大將軍開府儀同三司領䕶𦍑校尉西
秦河二州刺史建元元年太祖即本官進號驃騎大將
軍宋世遣武衛將軍王世武使河南是歳隨拾寅使來
獻詔答曰皇帝敬問使持節散騎常侍都督西秦河沙
三州諸軍事車騎大將軍開府儀同三司領䕶羌校尉
西秦河二州刺史新除驃騎大將軍河南王寶命革授
爰集朕躬猥當大業祗惕兼懷夏中增感王世武至得
元徽五年五月二十一日表聞之濕熱想比平安又卿
乃誠遥著保寧遐疆今詔升徽號以酬忠款遣王世武
銜命拜授又仍使王世武等徃芮芮想即資遣使得時
逹又奏所上馬等物悉至今徃别牒錦絳紫碧緑黄青
等紋各十匹拾寅子易度侯好星文嘗求星書朝議不
給寅卒三年以河南王世子吐谷渾易度侯為使持節
都督西秦河沙三州諸軍事鎮西將軍領䕶羌校尉西
秦河二州刺史河南王永眀三年詔曰易度侯守職西
蕃綏懐允緝忠績兼舉朕有嘉焉可進號車騎大將軍
遣給事中丘冠先使河南道并送芮芮使至六年乃還
得玉長三尺二寸厚一尺一寸易度侯卒八年立其世
子休留茂為使持節督西秦河沙三州諸軍事鎮西將
軍領䕶羌校尉西秦河二州刺史復遣振武將軍丘冠
先拜授并行弔禮冠先至河南休留茂逼令先拜冠先
厲色不肯休留茂耻其國人執冠先於絶巖上推墮深
谷而死冠先字道𤣥吳興人晉吏部郎傑六世孫也上
初遣冠先示尚書令王儉儉答上曰此人不啻堪行乃
再銜命及死世祖敇其子雄曰卿父受使河南秉忠守
死不辱王命我實賞惜喪屍絶域不可復尋於卿後宦
塗無妨甚有高比賜錢十萬布三十匹
氐楊氏與苻氐同出略陽漢世居仇池地號百頃建安
中有百頃氐王是也晉世有楊茂􁀙後轉彊盛事見前
史仇池四方壁立自然有樓櫓却敵狀高竝數丈有二
十二道可攀緣而升東西二門盤道可七里上有岡阜
泉源氐於上平地立宫室菓園倉庫無貴賤皆為板屋
土牆所治處名洛谷宋元嘉十九年龍驤將軍裴方眀
等伐氐剋仇池後為魏虜所攻失地氐王楊難當從兄
子文徳聚衆葭蘆宋世加以爵位文徳死從弟僧嗣文
慶傳代之難當族弟廣香先奔虜元徽中為虜攻殺文
慶以為隂平公葭蘆鎮主文慶從弟文𢎞為白水太守
屯武興朝議以為輔國將軍北秦州刺史武都王仇池
公太祖即位欲綏懐異俗建元元年詔曰昔絶國入䞇
羙稱前冊殊俗内欵聲流徃記偽虜茄蘆鎮主隂平郡
公楊廣香怨結同族舋起親黨當宋之世遂舉地降敵
茄蘆失守華陽暫驚近單使先馳宣揚皇威廣香等追
其逺世之誠仰惟新之化肉袒請附復地千里氐羌雜
種咸同歸順宜時領納厚加優䘏廣香翻迷反正可特
量所授部曲酋豪隨名酬賞以廣香為督沙州諸軍事
平羌校尉沙州刺史尋進號征虜將軍梁州刺史范栢
年被誅其親將李烏奴懼奔叛文𢎞納之烏奴率亡命
千餘人攻梁州為刺史王𤣥邈所破復走還氐中荆州
刺史豫章王嶷遣兵討烏奴檄梁州能斬送烏奴首賞
本郡烏奴田宅事業悉賜之與廣香書曰夫廢興無謬
逆順有恒古今共貫賢愚同察梁州刺史范栢年懷挾
詭態首鼠兩端既已被伐盤桓稽命遂濳遣李烏奴叛
楊文𢎞扇誘邊疆荒雜栢年今已梟禽烏奴頻被摧破
計其餘燼行自消夷今遣參軍行晉夀太守王道寶參
軍事行北巴西新巴二郡太守任湜之行宕渠太守王
安會領鋭卒三千遄塗風邁浮川電掩又命輔國將軍
三巴校尉眀惠照巴郡太守魯休烈南巴西太守栁𢎞
稱益州刺史傅琰竝簡徒競騖選甲爭馳雍州水歩行
次魏興并山東僑舊會於南鄭或汎舟墊江或飛旍劍
道腹背飊騰表裏震擊文𢎞容納叛戾專為淵藪外侮
皇威内凌國族君奕世忠款深識理順想即起義應接
大軍共為掎角討滅烏奴剋建忠勤茂立誠節沈攸之
資十年之積權百旅之衆師出境而城潰兵未戰而自
屠朝廷無遺鏃之費士民靡傷痍之弊況蕞爾小豎方
之蔑如其取殲殄豈延漏刻忝以寡昧分陜司蕃清氛
蕩穢諒惟任職此府器械山積戈旗林聳士卒剽勁蓄
鋭積威除難勦㓂豈俟徴集但以剪伐萌菌弗勞洪斧
撲彼蚊蚋無假多力皇上聖哲應期恩澤廣被罪止首
惡餘無所問賞罸之科具寫如别使道寶歩出魏興分
軍泝墊江俱㑹晉夀太祖以文𢎞背叛進廣香為持節
都督西秦州刺史廣香子北部鎮將軍郡事炅為征虜
將軍武都太守以難當正𦙍楊後起為持節寧朔將軍
平羌校尉北秦州刺史武都王鎮武興即文𢎞從兄子
也三年文𢎞歸降復以為征西將軍北秦州刺史先是
廣香病死氐衆半奔文𢎞半詣梁州刺史崔慧景文𢎞
遣從子後起進據白水白水居晉夀上流西接涪界東
帯益路北連隂平茄蘆為形勝之地晉夀太守楊公則
啟經略之冝上答曰文𢎞罪不可恕事中政應且加恩
耳卿若能襲破白水必加厚賞世祖即位進後起號冠
軍將軍永眀元年以征虜將軍炅為沙州刺史隂平王
將軍如故二年八座奏後起勤彰款塞忠著邊城進號
征虜將軍四年後起卒詔曰後起奄至殞逝惻愴予懷
綏禦邊服宜詳其選行輔國將軍北秦州刺史武都王
楊集始幹局沈亮乃心忠款必能緝境寧民宣揚聲教
可持節輔國將軍北秦州刺史平羌校尉武都王後起
弟後眀為龍驤將軍白水太守集始弟集朗為寧朔將
軍五年有司奏集始驅狐剪棘仰化邊服母以子貴宜
加榮寵除集始母姜氏為太夫人假銀印九年八座奏
楊炅嗣勤西牧馳款内昭宜增戎章用輝遐外進號前
將軍十年集始反率氐蜀雜衆㓂漢川梁州刺史隂智
伯遣軍主寧朔將軍桓盧奴梁季羣宋(闕/)王士隆等千
餘人拒之不利退保白馬賊衆萬餘人縱兵火攻其城
柵盧奴拒守死戰智伯又遣軍主隂仲昌等馬歩數千
人救援至白馬城東千溪橋相去數里集始等悉力攻
之官軍内外奮擊集始大敗十八營一時潰走殺獲數
千人集始奔入虜堺隆昌元年以前將軍楊炅為使持
節督沙州諸軍事平西將軍平羌校尉沙州刺史集始
入武興以城降虜氐人苻㓜孫起義攻之建武二年氐
虜㓂漢中梁州刺史蕭懿遣前氐王楊後起弟子元秀
收合義兵氐衆響應斷虜運道虜亦遣偽南梁州刺史
仇池公楊靈珍據泥山以相拒格元秀病死苻㓜孫領
其衆高宗詔曰仇池公楊元秀氐王苖𦙍乃心忠勇醜
虜㐫逼血誠彌厲宣播朝威招誘戎種萬里齊契響然
歸從誠効顯著實有可嘉不幸殞喪悽愴於懷夫死事
加恩陽秋眀義宜追覃榮典以𢎞勸奬贈仇池公持歸
國氐楊馥之聚義衆屯沮水闗城白馬北集始遣弟集
朗率兵迎拒州軍於黄亘戰大敗集始走下辯馥之據
武興虜軍尋退馥之留弟昌之守武興自引兵據仇池
詔曰氐王楊馥之世纂忠義率厲部曲樹績邊城克殄
姦醜復内禀朝律外撫戎荒款心式昭朕甚嘉之以為
持節督北秦雍二州諸軍事輔國將軍平羌校尉北秦
州刺史仇池公沙州刺史楊炅進號安西將軍三年炅
死以炅子崇祖為假節督沙州軍事征虜將軍平羌校
尉沙州刺史隂平王四年偽南梁州刺史楊靈珍與二
弟婆羅阿卜珍率部曲三萬餘人舉城歸附送母及子
雙健阿皮於南鄭為質梁州刺史隂廣宗遣中兵參軍
王思考率衆救援為虜所得婆羅阿卜珍戰死靈珍攻
集始於武興殺其二弟集同集衆集始窮急請降以靈
珍為持節督隴右軍事征虜將軍北梁州刺史仇池公
武都王永元二年復以集始為使持節督秦雍二州軍
事輔國將軍平羌校尉北秦州刺史靈珍後為虜所殺
自虜陷仇池以後或得或失宋以仇池為郡故以氐封
焉
宕昌羌種也各有酋豪領部衆汧隴閒宋末宕昌王梁
彌機為使持節督河涼二州安西將軍東羌校尉河涼
二州刺史隴西公建元元年太祖進號鎮西將軍又征
虜將軍西涼州刺史羌王像舒彭亦進為持節平西將
軍後叛降虜永眀元年八座奏前使持節都督河涼二
州軍事鎮西將軍東羌校尉河涼二州刺史隴西公宕
昌王梁彌機前使持節平北將軍西涼州刺史羌王像
舒彭竝著勤西垂寧安邊境可復先官爵詔又可以隴
右都帥羌王劉洛羊為輔國將軍機卒三年詔曰行宕
昌王梁彌頡忠款内附著績西服宜加爵命式隆蕃屏
可使持節督河涼二州諸軍事安西將軍東羌校尉河
涼二州刺史隴西公宕昌王頡卒六年以行宕昌王梁
彌承為使持節督河涼二州諸軍事安西將軍東羌校
尉河涼二州刺史宕昌王使求軍儀及伎雜書詔報曰
知須軍儀等九種竝非所愛但軍器種甚多致之未易
内伎不堪涉逺祕閣圖書例不外出五經集注論今特
敇賜王各一部俗重虎皮以之送死國中以為寳
史臣曰氐胡獷盛乗運迭起秦趙僭差相係覆滅餘類
蠢蠢被西疆而奄北際芮芮地窮幽都戎馬天隔氐楊
密邇華夷分民接境侵犯漢漾浸逼狼狐壃場之心窺
望威徳梁部多難於斯為梗殘羌遺種際運肇昌盡隴
憑河逺通南驛據國稱蕃竝受職命晉氏衰故中朝淪
覆滅餘四夷庶雪戎祸授以兵杖升進軍麾後代因仍
貪廣聲教綏外懷逺先名後實貿易有無世開邊利羽
毛齒革無損於我若夫九種之事有(闕二/字)至於此也
贊曰芮芮河南同出胡種稱王僭帝擅彊專統氐羌孽
餘散出河隴來賔徃叛放命承宗
　
　
　
　
　
　
　
　
　
　
　
　
　
　南齊書卷五十九
　南齊書卷五十九考證
芮芮虜傳○(臣祖庚/)按芮芮即柔然杜佑曰柔然後魏
　大武以其無知狀類于蟲故改其號曰蠕蠕宋齊謂
　之芮芮
河南傳又卿乃誠遥著○乃誠南監本作欵誠按乃誠
　六朝人多用之晉書劉琨傳即有懷其乃誠之語
聚衆茄蘆○茄南史作葭
茄蘆鎮主文慶○文慶南史作文度
宕昌傳○(臣祖庚/)按北史宕昌蓋三苖之𦙍杜佑曰其
　界自仇池以西東西千里席水以南南北八百里地
　多山阜
　
　
　
　
　南齊書卷五十九考證
　　知州(臣祖庚/)謹言梁臣蕭子顯齊之宗室仕梁而
　　修齊史以故事多附㑹辭有溢羙且以時尚瞿曇
　　黜儒崇釋其是非大謬于聖人昔曾鞏譏其喜自
　　馳騁刻彫藻繢之變尤多而文益下洵非誣也初
　　江淹已作十志沈約又有紀二十篇子顯别自表
　　修淹約注紀遂不復存矣當時奉朝請吳均亦嘗
　　著齊春秋三十篇劉子𤣥稱其該實而曾鞏目録
　　馬端臨經籍考並不及載夫子顯才氣過人以著
　　作自命然沿襲卑靡故識復猥𤨏即如天文但紀
　　災祥州郡不著户口未免疎漏而祥瑞一志多載
　　圖讖尤為近誣宜乎司馬光謂李延夀書叙事簡
　　徑勝于正史也雖然蕭齊一代君臣行事之得失
　　論議之徃復未嘗表見他書即古人著述亦復不
　　傳于世所可考見者惟是編而是編之在今日惟
　　監本若任其魚豕相仍不益將訛以傳訛㡬於殘
　　缺無徴哉臣等仰承
詔命博采前議廣集衆思敬謹編校不敢率略從事爰
　　考宋魏二書南北二史資治通鑑暨通典通考諸
　　書擇其事涉蕭齊精詳切要者或别其是非或訂
　　其疑似條分目晰附於各卷之末俾覽者有所依
　　據以仰副
聖天子修眀正史之至意云(臣/)謹識
