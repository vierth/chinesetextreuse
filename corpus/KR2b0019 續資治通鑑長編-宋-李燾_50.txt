
　續資治通鑑長編巻四十八
　　　　　　　　　　　　　宋　李燾　撰
　　真宗
咸平四年春正月甲戌徳音降死罪以下囚杖罪釋之
殿前都指揮使河西節度使范廷召有疾辛巳上親臨
問之及卒贈侍中廷召善騎射在軍中踰四十年由顯
徳以來凡親征未嘗不從也
甲申以右正言知制誥趙安仁知審刑院時有将校笞
所部卒死議致大辟安仁以軍中之令非嚴不整遂獲
免死　詔應益州軍民因賊亂殺傷刼盗除官更外皆
釋不問時訴訟連結頗難閲實故悉許其自新也　中
外官上封事者甚衆詔樞宻直學士馮拯陳堯叟詳定
利害以聞
乙酉遣使瘞西川遺骸
戊子封歸義節度使曹延禄為譙郡王(實録云加歸義/節度使檢校太)
(尉今從㑹要及本傳/於是始封王爵也)
庚寅知河南府武勝節度使贈侍中李至卒其三子皆
遷秩授官給俸終䘮至好賢樂善為學精力然嚴剛簡
貴人士罕得逰其門性吝嗇仕既通顯盡逐李存審養
子而取其貲財娶妻預出郡告身納采之日送其家為
識者所嗤或曰至為參知政事辭位不受禄制行甚髙
逐養子預納妻封告盖毁之或損其真也(此據隆平/集所言)
撫水蠻酋蒙漢城等二十三人來朝納摽槍鐶刀四十
餘事賜錦袍銀帶器幣有差甲午各授以官
己亥秘書丞查道上言曰朝廷命轉運使副不惟商度
錢穀盖亦亷察郡縣庻臻治平以召和氣今觀所至或
未盡公盖無懲勸之科至有因循之弊望自今毎使回
日先令具任内曾薦舉才識者若干奏絀貪猥者若干
朝廷議其否臧以為賞罰從之　以棣州防禦使石保
興知澶州保興在澶州毎捶人輙令緩其杖移晷方訖
上聞之謂左右曰如此用刑無乃太酷乎亟戒諭之
宗正卿趙安易翰林學士梁周翰上新修屬籍三十三
巻唐末䘮亂屬籍罕存無所取則周翰創意為之頗有倫貫
上召西川轉運使兵部員外郎馬亮入朝問以蜀事蜀
自雷有終既平賊黨誅殺不已亮所全活踰千人城中
米斗千錢亮出廪米裁其價人頼以濟及至京師㑹械
送為賊所詿誤者八十九人知樞宻院事周瑩欲盡誅
之亮言愚民脅從者衆此特百分一二爾餘皆竄伏山
林若不貸此反側之人聞風疑懼一倡再起是滅一均
生一均也上悟悉宥之二月加直史館復遣還部時諸
州鹽井嵗久泉涸而官督所負課繫捕者州數百人亮
盡釋之而廢其井又除蜀部舊逋官物二百餘萬　秘
書丞劉炳以屢陳時務召對崇政殿翌日遷太常博士
(劉炳/未見)
丙午詔廣南諸州先命幕職州縣官權知自今並命京
官
丁未兵部郎中直昭文館韓援等八人分詣岳瀆祈雨
戊申交州黎桓遣使貢馴犀象　屯田郎中楊覃上言
春初方盛時雨稍愆輦轂之下繫囚望詔有司未得論
决死罪竢降雨乃復常典又請凡决重囚日減膳撤樂
以應古義且彰至仁之徳焉(此事不知其月日/今附見慮囚之前)
癸丑上御崇政殿親慮繫囚死罪再詳覆之餘悉從輕
因召宰相李沆等對于殿之西閤至午而罷又遣庫部
員外郎程渥等乘驛分詣諸路疏理繫囚杖以下皆釋
之(程渥/未見)
甲寅以宋州𨽻京東路　宰臣李沆等以旱表求罷不
許
乙卯鹽鐵使張雍言温州板稅場吏逋髙額錢二百萬
詔除之
丁巳幸大相國開寳天夀寺上清宫祈雨戊午雨自去
冬旱上毎御蔬食憂憫切至是日方臨軒决事雨沾衣
左右進葢却而不御
壬戍樞宻直學士馮拯陳堯叟上言請令羣臣子弟奏
補京官或出身者並試讀一經寫家状以精熟為合格
從之　秘書丞知金州陳彭年上疏曰夫事有雖小而
可以建大功理有雖近而可以為逺計者臣請言之其
事有五一曰置諫官二曰擇法吏三曰簡格令四曰省
官員五曰行公舉此五者實經世之要道致治之坦塗
也夫置諌諍之官開獻替之路堯舜湯武所共然也何
者以正直之臣忠信之士參立左右専奉箴規有事必
言有闕必諌足以逹四方之壅蔽資聖主之聰明今雖
有諫官且無言責或出居外任或兼領餘司常箝口以
自安少危言而替否是同虛器何補聖猷臣請依六典
員數置諌議大夫司諫正言並選孤立無黨忠直不欺
言行相符名實相稱者為之俱以才授不以叙遷使其
常立朝廷専居諫署入觀朝政出聽輿詞或作事失中
或出令未當或遷舉無状或獄訟有寃小則上章大則
廷諍然後陛下察其所言可者從之否者罷之嵗終以
言事之多少為課最之髙卑忠讜盡規者甄升依阿固
位者懲責自然人皆竭節政必無邪臣下不敢偷安朝
廷得以震肅矣又人命所繫在扵法官官或非才人必
無告古者按大獄議大刑雖本於法律亦輔以經義故
釋之定國之為廷尉則無寃人張湯趙禹之列九卿乃
名酷吏今國家重文學之選輕刑法之司故其屬僚未
得盡善用忠恕之道則為曠官狥深刻之文乃名奉法
唯格律而是守豈經義之能詳若是則囹圄何由空虛
鈇鑕何由偃息臣請今後廷尉官屬咸委所司慎加銓
擇不拘資叙唯擢才能使其理一成之刑務扵平允用
三宥之法志在哀矜無以愛憎舞文無以髙下希㫖自
然民知恥格時洽和平又法令者國家之權衡生民之
銜轡貴扵簡易惡乎滋章久用則民知適從數變則人
無所措近者陛下知制勅之頻降懼條科之太繁旋軫
聖謨特令刪定既經歴之者皆是名臣則措置之間固
皆合理而詔書頒下方及踰年後勅施行又将累百或
刪去者重為條貫或已有者更示申明無益憲章徒繁
簡牘且理遵畫一則吏無以欺民令或頻更則人得以
弄法損益之際豈不明哉古人有言利不十不變法誠
為此也况先朝求理之心陛下繼明之志詔令一出夷
夏同歡縱少有於闕文亦無妨扵大體豈煩改作以致
多門臣請今後有上封言事請變格法者非有大益無
改舊章庻使號令愈明刑辟漸措又理世之端審官為
本審官之道用賢為先不在具員但期得俊故曰官不
必備惟其人又曰省事不如省官今國家州郡至廣官
員太多無益公方空蠧國用使有才者莫盡其力不肖
者得容其姦請以臣所親經證其利害臣前任蘇州通
判日知州喬維岳疾病獨臣與判官崔端共事次任夀
州通判日知州喬維岳䘮亡支使甘鴻漸差出獨臣與
推官陸文偉同官此時區分獄訟行遣文書皆得及期
亦無闕事即今蘇州知州通判外有職事官三員夀州
知州通判外有職事官四員官既衆事益煩増将吏之
衙參添簿書之擁滯又臣本州洵陽縣計户一千一百
有官三員率皆人戸彫疎路岐荒僻詞訟絶少租賦甚
微徒使安閒固無勤績臣毎見支郡推官軍監判官並
名初等職事然有名雖支郡而事倍藩方額是軍監而
務多州府或當要路或在邉陲其間支郡則有推官而
闕判官軍監則有判官而無通判監當錢穀詳斷刑名
凡所責成莫非繁劇然其請受少扵判司勞逸不均賢
愚共見臣請特選明幹朝臣與諸路轉運使相度管内
州縣有公事簡少官屬過多處並量減省以所減之奉
依司理司法參軍例添給初等職事則冗長之處既已
減員要用之官又各加俸自然官無虚設人皆竭誠創
此新規益光至理又為邦之道莫􁂒扵求賢求賢之方
莫先於公舉然隄防不峻則濫進之路興憲綱稍嚴則
明揚之典廢期臻多士在振宏綱臣請依唐朝故事新
授常參官朝謝日並進状舉官自代各隨所長具言其
状或以文學或以吏能或以强明或以清白務存摭實
不許飾詞儻所諳知無避親黨既經御覽即付宰司俟
至年終具名條奏在外者委諸路轉運在京者委本司
官長更審其能以騐所舉如薦揚既數採聽非虛即與
量才各加進用其後或不修操行故黷彞章則舉主依
法科刑以懲繆舉或政績殊異課最有加則舉主隨事
旌酬以褒進善賞罰既信清濁自明盖采羣議則人無
以私有常規則衆皆知勸清原正本其在扵兹臣又伏
見唐太宗常召公卿諮詢理體羣臣多拘近俗莫有逺
謀獨魏元成請行王道文皇既從其議果致太平中華
則外户不扄四夷則重譯來貢艱難屢作而締搆益新
豈非盛徳在人餘慶及後所致歟以陛下之徳夸越古
先誠宜鄙晉魏而不談小髙光而獨出行清浄神明之
化恢仁義慈儉之風然後舞干戚以為甲兵畫衣冠以
為刑辟建明堂而朝萬國登岱宗而禮百神則天下之
民無聲而應海外之俗不召而來矣疏奏詔馮拯陳堯
叟參詳之拯等上言竊詳往制常參官及節度觀察防
禦刺史少尹畿赤令并七品以上清望官授訖三日内
於四方館上表讓一人以自代其表付中書門下毎官
闕則以見舉多者量而授之今縁官品制度㳂革不同
伏請令兩省御史臺官尚書省六品已上諸司四品以
上授訖具表讓一人自代於閤門投下方得入謝在外
者授訖三日内具表附驛以聞仍報御史臺其表並付
中書門下籍名毎闕官即取舉多者以名進擬如任用
後顯有器能明著績用其舉主特與旌酬不如舉状者
即依法科罪如讓表不到委閤門御史臺糾督以聞其
上封言事請變格法者望自今令中書樞宻院送審刑
院刑部大理寺詳議仍照騐前後格敕儻須至改革即
具聞奏更委中書樞宻院詳酌施行並從之上因謂輔
臣曰自今諫官宜精擇其人
甲子三司都催欠司引對逋負官物人上親辨問凡七
日釋二千六百餘人蠲所逋負物二百六十餘萬已經
督納而非理者以内庫錢還之身殁者給其家　舎人
院上重詳定百官封贈條制詔從之凡現任将相在朝正
一品及任中書樞宻院官特遣封三代依舊外應東宫
一品以下雖曽任将相只依編勅本品追封其三代曽
祖母祖母母除中書門下二品及平章事在朝正一品
使相封國太夫人外餘只封郡太夫人止如舊有國號
者依舊追封其位極将相勲業崇髙薨謝之時特恩追
封王爵依舊外如因子孫追贈雖曽任将相並不許封
王除祖父先居髙位累贈至一品外如子孫官髙祖父
官卑已贈五品者須歴品贈官方得贈至正一品母妻
所封郡縣依本姓望封封國者不拘此限　太常寺言
樂工習藝匪精毎祭享郊廟止奏黄鍾宫一調未嘗隨
月轉律望示條約乃命翰林侍讀學士夏侯嶠與判寺
郭贄同按試擇其曉習月令者悉増月俸自餘權停廪
給再俾習學以奨勵之雖頗振紀綱然亦未能精備盖
樂工以年勞次補不以藝進至有抱其噐而不能振作
者故難於驟變云
丙寅詔學士兩省御史臺五品尚書省諸司四品以上
於内外京朝幕職州縣官及草澤中舉賢良方正能直
言極諫各一人不得以見任轉運使及館閣職事人應
詔(十朝綱要得/查道王曉等)　禁民間造銀鞍瓦及金線又禁盤蹙
金線
己巳改河東𣙜鹽院為永利監　詔應外州官吏奏民
間利病實封者進奏院即時進入不得拆封(㑹要二/月事)
是月從知黄州王禹偁之請令諸路置病囚院持仗刼
賊徒流以上有疾者處之餘悉責保于外(此從本志與/實録不同據)
(實録則去年四/月已置病囚院)　詔京百司人吏並不得放免下戸差
徭科配户部舊有蠲符案主百司人吏蠲免差配給蠲
符自此廢之其諸州先貢蠲符亦免
三月癸酉樞宻院言凖例春季金明池習水戲開瓊林
苑縱都人遊賞又大宴于含元殿上以太宗忌月命有
司討詳故事以聞史館檢討杜鎬等引晉荀訥唐王及
善韋公肅所議以為禮有忌日無忌月其春宴及上已
金明池苑並合舉樂從之
甲戍撫水蠻酋蒙英等三十六人來朝輸兵器毒藥誓
不犯邉並加錫賚授官有差
乙亥詔史館修撰韓援等各舉御史臺推勘官
丁丑京師及近畿諸州風雪上謂宰相曰霾曀頗甚盖
隂陽不和人事所召朕甚憂畏卿等更思闕政以佐予
治李沆等再表求罷免不許
辛巳詔分川峽轉運使為益梓利䕫四路益州路總益
綿漢彭邛蜀嘉眉陵簡黎雅維茂永康凡十五州軍梓
州路總梓遂果資普榮昌渠合戎瀘懐安廣安富順凡
十四州軍監利州路總利洋興劒文集壁巴蓬龍閬興
元劒門三泉西縣凡十五州府軍縣䕫州路總䕫施忠
萬開逹渝黔涪雲安梁山大寧凡十二州軍監　兵部
尚書張齊賢上言終南山處士种放守道遺榮孝行純
至棲遲衡泌歴二十年願以備賢良方正之舉乃賜放
詔及装錢五萬令京兆府遣官詣山備禮發遣放辭疾不至
先是三院御史多有出外任者風憲之職或用他官兼
領乃詔本司長吏自薦其屬俾正名而舉職壬午以太
常博士張巽為監察御史從新制也(張巽/未見)　膳部郎中
兼侍御史知雜事范正辭上言治民之官牧宰為急今
舉屯田員外郎吳蒨等五人堪知大郡復請令蒨等扵
前資見任京官令録判司司理參軍簿尉内各舉知縣
縣令三人從之(吴蒨/未見)
甲申并代州都部署歩軍都指揮使彭信節度使髙瓊
來朝召之也先是范廷召桑贊所将邉兵臨敵退衂有
上封請罪之者上以問瓊瓊對曰兵違将令於法當誅
然陛下去嵗已釋其罪今豈宜復行之又方屯諸路非
時代易恐衆心疑懼乃止尋命瓊為殿前都指揮使
工部尚書贈右僕射張宏卒
己丑宴射後苑上言及大射投壺鄉飲酒之禮因命直
館各賦射宫詩上歡甚詔羣臣極飲恕其沉醉凡節序
賜宴則宗室禁軍大校牧伯諸司使皆令習射
庚寅左僕射吕蒙正兵部侍郎參知政事向敏中並守
本官平章事中書侍郎平章事李沆加門下侍郎　初
乾元厯氣朔漸差詔判司天監京兆史序等考騐前法
研覈舊文取其樞要編為新歴於是厯成來上賜名儀
天命翰林學士朱昻為歴序頒行之修厯遷秩改服章
賜帛有差
辛卯兵部侍郎參知政事王化基罷為工部尚書化基
任中書不以䕃補諸子官然能訓導皆有所立　以給
事中同知樞宻事王旦為工部侍郎參知政事　樞宻
直學士馮拯陳堯叟並為給事中同知樞宻院事
禮部郎中薛映兵部員外郎梁鼎左司諫楊億並知制
誥上初欲用著作佐郎直集賢院梅詢命中書召試映
鼎及詢等宰相李沆素不喜詢言于上曰梅詢險薄用
之恐不協羣議上曰如此則何人可沆曰楊億有盛名
上乃驚喜曰幾忘此人仍以億望實素著但召映鼎就
試翌日與億並命(㑹要云至道二年四月梁周翰不召/試而授知制誥其後薛映梁鼎楊億)
(陳堯佐歐陽修亦如此例/據映鼎皆召試㑹要誤也)　以國子監經籍賜潭州岳
麓山書院從知州李允則之請也　先是放天下逋欠
錢物既而三司計可督責及尚須究問本末縲繫追逮
頗為煩擾至有久被拘者於是命知制誥薛映梁鼎與
三司按籍詳定具名引對上臨軒閲視多蠲除之
壬辰御史中丞趙昌言知雜御史范正辭上言内宴更
衣百官有徑歸其家及過從扵外者臣等昨於春宴前
嚴行戒勵雖稍整肅然将期久逺望降敕文自今有違
者乞委外彈奏從之
丁酉上謂宰相吕䝉正等曰中書事無不總頼卿等宿
望副朕意焉凡事無固必惟擇善而行以漸蘇天下之
民最為急務也吕䝉正等言備邊經費計臣之責近者
但委轉運使至於出入盈虛之數計臣或不能周知此
甚無謂也乃下詔申警三司令舉其職儻聞闕誤必正
典刑　御史中丞趙昌言奏近例臺司多遣人吏廵察
請依故事令左右廵使各領其職踰越法制者具名以
聞從之
夏四月乙巳以保州刺史楊嗣莫州刺史楊延朗並為
本州團練使北作坊使綉州刺史無棣張凝為趙州刺
史南作坊使髙州刺史李繼宣為西上閤門使領康州
刺史上謂宰相曰凝舊事太宗藩邸猶有稱其才者嗣
及延朗並出疎外以忠勇自効朝中忌嫉者衆朕力為
保庇乃及扵此繼宣雖不逮二三軰然亦熟邉事不易
得也時嗣與延朗並為縁邉廵檢勇於戰鬬以名稱相
上下邉人謂之二楊先是上特召嗣入朝面授團練使
嗣言臣久與延朗聨職一旦驟居其上願且守舊官上
嘉嗣之退讓即命延朗亦為團練使仍令嗣持告命就
賜之(楊延朗傳云三年冬敵復來寇延朗伏銳兵於羊/山西自北掩擊且戰且退及西山伏發敵衆大敗)
(獲敵将函首以獻進團練使與楊嗣並命又王漢忠傳/云敵大寇中山漢忠率諸将陣於野未戰敵遁追斬甚)
(衆獲其貴将加殿前副都指揮使按上去年春自大名/還京師至今年春契丹傳㑹要本紀實録並不載敵復)
(入寇事其復入寇乃四年冬不知延朗及漢忠所獲敵/将果在何時延朗與漢忠同獲一人或各獲一人皆不)
(可知也據楊嗣傳乃因嗣讓初不縁破敵有功而漢忠/為殿前副都指揮使據實録本紀則與髙瓊葛覇同遷)
(亦不言獲敵将於中山也疑延朗及漢忠所獲敵将當/是二年冬及三年春上在大名時或四年冬事二傳誤)
(載耳今/皆不取)
丙午以馬軍都指揮使感徳軍節度使葛覇為并代行
營都部署
丁未以吏部員外郎陳省華為鴻臚少卿時省華子堯
叟權任樞宻故特優寵之
戊申詔諸路幕職州縣官罷職待遷食貧可憫自今至
年終替者宜並放選依例擬官
辛亥詔秦州太平監所籍主吏柳延義等貲産悉還之
初延義等専主銀冶嵗輸定課更三嵗虧常額者四萬
二千餘兩有司盡籍其家財以償上憫之故有是命
壬子審官院初引對京朝官於崇政殿遷秩有差京朝
官磨勘引對自此始上既用孫何耿望等議罷郊祀進
改乃命審官考其課績優劣臨軒黜陟之凡三年差遣
受代皆引對多獲進改罕有退黜由是官籍寖増云(此/據)
(本志/當考)　詔京朝官及吏部選人親老無兼侍者特與近
任
丙辰西川輝和爾汗王禄勝遣使曹萬通來貢玉鞍勒
名馬寳器等萬通自言任本國樞宻使本國東至黄河
西至雪山有小郡數百甲馬甚精習願朝廷命使統領
使縛繼遷以獻即授萬通左神武大将軍降詔奨禄勝
優賜器服(十一月末又/入貢當考)
丁巳上以四郊所取桑葉麥苗示輔臣曰觀此足知嵗
事矣
己未翰林學士王欽若使西川還對于崇政殿即日以
欽若為左諫議大夫參知政事　初王均連陷綿漢勢
張甚彭州人謀殺兵馬都監以應之時晉江陳從易實
為軍事判官攝州事斬其首謀者召餘黨曉以禍福赦
之衆皆伏恱乃率厲将吏嚴守械戒其家僮積薪舍後
曰吾力不足以守當死於此賊聞有備不敢入境扵是
王欽若以状聞召從易為著作佐郎(召從易不得其月/日今附見欽若使)
(還時更/須詳考)　曹國公元儼将出閤上親録朝臣數人姓名
擇可使輔導元儼者以監察御史張巽純謹乃命為屯
田員外郎曹國公翊善　知益州雷有終轉運使馬亮
等上言准詔詳度毁本州羊馬城壕利害竊以郡國城
隍其來乆矣盖所以聚民而防他盗也本州頃嵗李順
之亂賊自外攻即日而䧟此城池頺圯之致也去嵗王
均之叛姦由内作經年自固此城池完緝之咎也然而
理亂之事雖繫于人亦闗㝠數誠非常情所可預測况
此城頃因蠻寇民受塗炭至唐天成三年節度使孟知
祥遂謀創築若縁軍賊誠合去除又慮異時宼盗外攻
請仍舊不毁從之
先是上以西蜀遼隔事有緩急難於應援故分四路别
置官屬又慮漕輓者各司其局失均濟之義庚申命知
益州右諫議大夫宋太初兼川陜四路都轉運使
上以朝臣外任代還寓於逆旅癸亥置朝集院於朱雀
門凡百餘區尋復罷之　王欽若等請川陜縣五千户
以上並置簿尉自餘仍舊以尉兼簿從之
丁卯詔川峽幕職州縣官並二年與替
辛未上御崇政殿試制舉人命翰林學士承㫖宋白等
充考官得秘書丞查道進士陳越入第四等定國軍節
度推官王曙入次等以道為左正言直史館越将作監
丞曙著作佐郎越尉氏人曙河南人績之後也
五月壬申朔御朝元殿受朝徳音降京畿流罪以下囚
杖罪釋之
癸酉以曹國公元儼為平海節度使
甲戌詔定州都部署王顯兼河北諸州都轉運使應供
軍金帛芻糧並同經度其餘刑獄公事止令轉運使副
施行先是轉運使耿望行部至定州顯與宴數勸望酒
望素有風裁且不能多飲固拒之顯不恱徐曰它日望
都自當飲耳望都契丹兵衝也凡元帥出軍轉運使隨
軍給饋餉疾徐惟元帥之命轉運使往往得罪故顯語
及之望它日入奏從容具白其事上黙然良久曰卿第
去勿憂朕自有處分扵是命顯兼都轉運使之職顯遂
不能委罪扵望云(此據祖宗獨斷然獨斷乃以此事為/太宗所處盖年月差誤耳今改之按)
(耿望以二年四月丙子為京西漕是年五月甲午為河/北漕後甲戌盖二十日先是固未嘗行北邉也恐獨斷)
(誤又六月庚辰再命王顯領都漕王超副之不知甲戌/已命顯六月庚辰又命顯何故或止一命而實録誤故)
(兩出之當考耿望/事姑載初命顯時)
庚辰翰林學士吏部郎中知制誥朱昻罷為工部侍郎致
仕昻有清節淡扵榮利初為洗馬十五年不遷不以屑
意及在内署非公事不至兩府上知其素守故驟加褒
進昻累章告老上不得已從之遣使就第賜器幣謂大
臣曰昻侍朕左右未嘗以私事干朕今其歸老可給全
俸詔本府嵗時省問如有章奏許附以聞又命其子正
辭知公安縣使得就養舊制致仕官止謝殿門外於是
上特延見命坐勞問久之令候秋凉上道復遣中使錫
宴於玉津園兩制三館儒臣皆預仍詔賦詩餞行恩渥
之盛近代無比
甲申上覽囚簿自正月至三月天下斷死罪八百人憮
然動容謂宰相曰雜犯死罪條目至多官吏儻不盡心
豈無枉濫故事死罪獄具三覆奏盖其重慎也自何代
罷之遂命檢討沿革終慮淹繫亦不果行
乙酉詔三班自今差使臣知縣勿以先為諸州牙吏及
富民受職者充從陜西轉運使劉綜之請也
丙戌御史臺言曹州民蘇荘出兵器匿亡命剽民財産
小不如意必焚其廬舍積贓計四十萬請籍其家上曰
暴横之民國有常法籍之斯過矣可論如律　髙州蠻
向君猛遣其弟君泰來貢方物
戊子以殿中侍御史卞衮為淮南轉運使仍命衮與本
路轉運副使劉師道同領淮南江浙荆湖制置茶鹽礬
稅都大發運事時王子輿上表求代詔令自擇其人子
輿以衮及師道名聞故有是命衮震之子也至道末罷
發運使及子輿兼淮南轉運使尋加都大而不立使名
(發運使自後並淮南轉運使兼領其務省發運使在至/道三年四月子輿以制置茶鹽兼淮南漕在咸平三年)
(八月其加都大發運不見於實録據㑹要/在四年今附此景徳三年二月仍復使名)
上以鹽鐵使張雍齪齪小心三司事重宜有裁制庚寅命户
部使王嗣宗代為鹽鐵使雍在三司置簿籍有案前急馬前
急急中急之目頗為時論所誚其出典藩鎮務裁節宴
犒聚公錢為羡餘以輸官帑集㑹僚佐糲食而已　度
支員外郎王子輿為右諌議大夫充户部使　上封者
言三司官吏積習依違天下文牒有經五七嵗不為裁
决者案牘凝滯吏民抑塞水旱災沴多由此致自今請
委逐部判官呈覆向來諸路州軍所申請及本司所積
滯事疾速與奪然後詣判使㑹議别白施行如更有稽
滯即許諸路轉運使及本州軍聞奏命官推鞫以警弛
慢乃詔同知樞宻院事馮拯陳堯叟舉常參官幹敏者
與三司使議減冗事及參决滯務拯等請以秘書丞直
史館判度支勾院孫冕同領其事　詔陜西嵗稔穀價
甚平宜遣使市糴務廣邉備以息轉餉乃命兵部員外
郎董龜正乘𫝊與本路轉運使經度之
辛卯以吏部侍郎陳恕知通進銀臺封駁司恕言封駁
之任實給事中之職𨽻扵左曹雖别建官局不可失其
故號請為門下封駁司𨽻銀臺司從之
甲午河北都轉運使光禄少卿劉錫卒上曰錫居漕輓
之職以勤劬集事而不任威刑亦可嘉也録其長子為
秘書省正字賜其幼子出身
