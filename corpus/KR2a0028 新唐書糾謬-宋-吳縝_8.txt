
　七曰尊敬君親不嚴
　　楊隆禮嘗避諱改名而傳不載
　　誕節名及上壽儀紀傳皆不載
　　裴守眞耀卿傳次序
　　　楊隆禮嘗避諱改名而傳不載
楊愼矜傳云父隆禮歷州刺史善撿督吏以嚴
辦自名開元𥘉爲太府卿任職二十年年九十
餘以戸部尚書致仕卒
　今案宰相世系表載隆禮爲崇禮此蓋隆禮
　以開元時避明皇帝諱以崇易隆理亦當然
　而史家遺落其事止書舊名此其失也或者
　謂此乃史之小疵亦不足云愚以爲不然夫
　史之作豈獨止於勸懲而巳哉其筆削取捨
　必使後世有考焉方開元時君父旣名隆矣
　爲臣子者亦名隆而無所遷避豈尊君嚴上
　之謂哉今隆禮旣嘗易名而史不載使後世
　不知者或歸罪於隆禮或遂援之以爲說此
　實史氏之深責豈止小疵而已哉況韋思謙
　嘗避諱而以字行王紹陸質亦嘗避諱改名
　而史皆載於傳以例言之則隆禮之傳其失
　昭然矣
　　　誕節名上壽紀傳皆不載
禮樂志云千秋節者玄宗以八月五日生因以
其日名節而君臣共爲荒樂當時流俗多傳其
事以爲盛其後巨盗起䧟兩京自此天下用兵
不息而離宫苑囿遂以荒堙獨其餘聲遺曲傳
人間聞者爲之悲涼感動蓋其事適足爲戒而
不足考法故不復著其詳自肅宗以後皆以生
日爲節而德宗不立節然止於群臣稱觴上壽
而巳
　今案唐㑹要云開元十七年八月五日左丞
　相源乾曜右丞相張說等表請以是日爲千
　秋節著之甲令群臣常以是日獻萬壽酒又
憲宗元和十五年七月詔云朕誕辰奉迎皇
　太后宫中上壽又文宗太和七年慶成節是
　日上於宫中奉迎皇太后宴樂群臣詣延英
　門上壽是蓋人主因其誕辰感其親生育劬
　勞之恩不敢同之常日於是爲之宴樂以致
　其愛敬之心焉爲臣子者又喜其君父生於
　是日願其享無疆之祚亦相率奉觴獻壽以
　致其祝延之誠焉是皆岀於臣子之情而飾
　以禮文故後世不可得而廢者也是以累朝
　㳂襲未之有改且上壽之禮尚矣古人毎有
　吉慶喜樂之事則上壽於君親以致其誠意
　經所謂稱彼兕觥萬壽無疆則其比也如漢
　高祖車千秋東方朔止偶因一事而猶且爲
　之況當君親誕育之日臣子若恬如平時不
　少致其誠敬則人情禮意其可安乎由是言
　之因誕日立節名上壽酒亦臣子奉君親之
　禮耳未可遽削而不著也且天寶之亂盗起
　兵興而唐遂衰其所以召之者蓋有由矣刑
　政乖戾而任用匪人也非以立千秋節也使
　當時不立節名不上夀不宴樂亦未免乎盗
　起而唐衰也其後肅宗文宗以至武宣懿僖
　昭哀八朝各嘗立誕節名亦不聞其召亂迨
　其亡也亦不自誕節起然則史之所書使後
　世可以爲戒者在乎刑政之得失任用之賢
　否爾立誕節而上壽宴樂以致臣子之情禮
　者非所以爲戒也徒使後世有司欲考按故
　事則返區區乎求之於他書是未可謂善爲
　史者也又按唐㑹要自肅宗以後有代德順
　憲穆敬六朝皆不立誕節名今志以爲獨德
　宗不立亦未知其孰是
　　　裴守眞耀卿傳次序
　今案裴耀卿守眞之子也而耀卿傳居第五
　十二卷守眞傳居第五十四卷次序如此於
　義無乃未安歟
　　　　　　　　　　　　海虞趙開美校刋
新唐書糾謬卷第八
新唐書糾謬卷第九
　　　　　　　　　　　