史記集解卷二十
　　　　　　　　　　　　　宋　裴駰　撰
史記二十
建元以來侯者年表第八
太史公曰匈奴絶和親攻當路塞閩越擅伐東甌請降
二夷交侵當盛漢之隆以此知功臣受封侔於祖考矣
何者自詩書稱三代戎狄是應荆荼是徵(毛詩傳曰應/當也鄭𤣥曰)
(徵/艾)齊桓越燕伐山戎武靈王以區區趙服單于秦繆用
百里霸西戎吳楚之君以諸侯役百越況乃以中國一
綂明天子在上兼文武席卷四海内輯億萬之衆豈以
晏然不為邊境征伐哉自是後遂出師北討强胡南誅
勁越將卒以次封矣











　
　
　　　　　　右太史公本表
當塗　魏不害以圉守尉捕淮陽反者公孫勇等侯
蒲　　蘓昌以圉尉史捕淮陽反者公孫勇等侯
潦陽　江徳以圉廐嗇夫共捕淮陽反者公孫勇等侯
富民　田千秋家在長陵以故髙廟寢郎上書諫孝武
　　　曰子弄父兵罪當笞父子之怒自古有之蚩尤
　　　畔父黄帝渉江上書至意拜為大鴻臚征和四
　　　年為丞相封三千户至昭帝時病死子順代立
　　　為虎牙將軍撃匈奴不至質誅死國除(漢書音/義曰質)
　　　(所期/處也)
　　　　　　右孝武封國名
　　　後進好事儒者褚先生曰太史公記事盡於孝
　　　武之事故復修記孝昭以來功臣侯者編于左
　　　方令後好事者得覽觀成敗長短絶世之適得
　　　以自戒焉當世之君子行權合變度時施宜希
　　　世用事以建功有土封侯立名當世豈不盛哉
　　　觀其持滿守成之道皆不謙譲驕蹇爭權喜揚
　　　聲譽知進不知退終以殺身滅國以三得之(以/三)
　　　(得之者即上所謂行權合/變度時施宜希世用事也)及身失之不能傳功
　　　於後世令恩徳流子孫豈不悲哉夫龍頟侯曽
　　　為前將軍世俗順善厚重謹信不與政事退譲
　　　愛人其先起于晉六卿之世有土君國以來為
　　　王侯子孫相承不絶厯年經世以至于今凡八
　　　百餘嵗豈可與功臣及身失之者同日而語之
　　　哉悲夫後世其誡之
博陸　霍光家在平陽以兄驃騎將軍故貴前事武帝
　　　覺捕得侍中謀反者馬何羅等功侯三千户(文/潁)
　　　(曰博廣陸平取其嘉名無此縣也食/邑北海河東瓚曰漁陽有博陸城也)中輔幼主
　　　昭帝為大將軍謹信用事擅治尊為大司馬益
　　　封邑萬户後事宣帝厯事三主天下信鄉之益
　　　封二萬户子禹代立謀反族滅國除
秺　　(漢書音義曰音妒在/濟陰成武今有亭矣)金翁叔名日磾以匈奴休
　　　屠王太子從渾邪王將衆五萬降漢歸義侍中
　　　事武帝覺捕侍中謀反者馬何羅等功侯三千
　　　戸中事昭帝謹厚益封三千户子𢎞代立為奉
　　　車騎都尉事宣帝
安陽　上官桀家在隴西以善騎射從軍稍貴事武帝
　　　為左將軍覺捕斬侍中謀反者馬何羅弟重合
　　　侯通功侯三千户中事昭帝與大將軍霍光爭
　　　權因以謀反族滅國除
桑樂　上官安以父桀為將軍故貴侍中事昭帝安女
　　　為昭帝夫人立為皇后故侯三千户驕蹇與大
　　　將軍霍光爭權因以父子謀反族滅國除
富平　張安世家在杜陵以故御史大夫張湯子武帝
　　　時給事尚書為尚書令事昭帝謹厚習事為光
　　　祿勲右將軍輔政十三年無適過侯三千户及
　　　事宣帝代霍光為大司馬用事益封萬六千户
　　　子延壽代立為太僕侍中
義陽　傅介子家在北地以從軍為郎為平樂監昭帝
　　　時刺殺外國王天子下詔書曰平樂監傅介子
　　　使外國殺樓蘭王以直報怨不煩師有功其以
　　　邑千三百户封介子為義陽侯子厲代立爭財
　　　相告有罪國除
商利　王山齊人也故為丞相使㑹騎將軍上官
　　　安謀反山說安與俱入丞相斬安山以軍
　　　功為侯三千戸上書願治民為代太守為
　　　人所上書言繋獄當死㑹赦出為庶人國
　　　除
建平　杜延年以故御史大夫杜周子給事大將軍幕
　　　府發覺謀反者騎將軍上官安等罪封為侯邑
　　　二千七百户拜為太僕元年出為西河太守五
　　　鳳三年入為御史大夫
弋陽　任宫以故上林尉捕格謀反者左將軍上官桀
　　　殺之便門封為侯二千户後為太常及行衛尉
　　　事節儉謹信以壽終傳於子孫
宜城　燕蒼以故大將軍幕府軍吏發謀反者騎將軍
　　　上官安罪有功封侯邑二千戸為汝南太守有
　　　能名
宜春　王訢家在齊本小吏佐史稍遷至右輔都尉武
　　　帝數幸扶風郡訢共置辦拜為右扶風至孝昭
　　　時代桑𢎞羊為御史大夫元鳳三年代田千秋
　　　為丞相封二千户立二年為人所上書言暴自
　　　殺不殊子代立為屬國都尉
安平　楊敞家在華陰故給事大將軍幕府稍遷至大
　　　司農為御史大夫元鳳六年代王訢為丞相封
　　　二千户立二年病死子賁代立十三年病死子
　　　翁君代立為典屬國三嵗以季父惲故出惡言
　　　繋獄當死得免為庶人國除
　　　　　　右孝昭時所封國名
陽平　蔡義家在温故師受韓詩為博士給事大將軍
　　　幕府為杜城門候入侍中授昭帝韓詩為御史
　　　大夫是時年八十衰老常兩人扶持乃能行然
　　　公卿大臣議以為為人主師當以為相以元平
　　　元年代楊敞為丞相封二千户病死絶無後國
　　　除
扶陽　韋賢家在魯通詩禮尚書為博士授魯大儒入
　　　侍中為昭帝師遷為光祿大夫大鴻臚長信少
　　　府以為人主師本始三年代蔡義為丞相封扶
　　　陽侯千八百户為丞相五嵗多恩不習吏事免
　　　相就第病死子𤣥成代立為太常坐祠廟騎奪
　　　爵為闗内侯
平陵　范明友家在隴西以家世習外國事使䕶西羌
　　　事昭帝拜為度遼將軍擊烏桓功侯二千户取
　　　霍光女為妻地節四年與諸霍子禹等謀反族
　　　滅國除
營平　趙充國以隴西騎士從軍得官侍中事武帝數
　　　將兵撃匈奴有功為䕶軍都尉中事昭帝昭帝
　　　崩議立宣帝決疑定策以安宗廟功侯封二千
　　　五百户
陽成　田延年以軍吏事昭帝發覺上官桀謀反事後
　　　留遲不得封為大司農本造廢昌邑王議立宣
　　　帝決疑定策以安宗廟功侯二千七百户逢昭
　　　帝崩方上事並急因以盜都内錢三千萬(漢書/百官)
　　　(表曰司農屬/官有都内)發覺自殺國除
平丘　王遷家在衛為尚書郎習刀筆之文侍中事昭
　　　帝帝崩立宣帝決疑定策以安宗廟功侯二千
　　　户為光祿大夫秩中二千石坐受諸侯王金錢
　　　財漏洩中事誅死國除
樂成　霍山山者大將軍光兄子也光未死時上書曰
　　　臣兄驃騎將軍去病從軍有功病死賜諡景桓
　　　侯絶蕪後臣光願以所封東武陽邑三千五百
　　　户分與山天子許之拜山為侯後坐謀反族滅
　　　國除
冠軍　霍雲以大將軍兄驃騎將軍適孫為侯地節三
　　　年天子下詔書曰驃騎將軍去病擊匈奴有功
　　　封為冠軍侯薨卒子侯代立病死無後春秋之
　　　義善善及子孫以其邑三千户封雲為冠軍侯
　　　後生謀反族滅國除
平恩　許廣漢家昌邑坐事下蠶室獨有一女嫁之宣
　　　帝未立時素與廣漢出入相通下相者言當大
　　　貴以故廣漢施恩甚厚地節三年封為侯邑三
　　　千户病死無後國除
昌水　田廣明故郎為司馬稍遷至南郡都尉淮陽太
　　　守鴻臚左馮翊昭帝崩議廢昌邑王立宣帝決
　　　疑定策以安宗廟本始二年封為侯邑二千三
　　　百户為御史大夫後為祁連將軍擊匈奴軍不
　　　至質當死自殺國除
髙平　魏相家在濟陰少學易為府卒史以賢良舉為
　　　茂陵令遷河南太守坐賊殺不辜繫獄當死㑹
　　　赦免為庶人有詔守茂陵令為揚州刺史入為
　　　諫議大夫復為河南太守遷為大司農御史大
　　　夫地節三年譛毁韋賢代為丞相封千五百户
　　　病死長子賔代立坐祠廟失侯
博望　許中翁(名/舜)以平恩侯許廣漢弟封為侯邑二千
　　　户亦故有私恩為長樂衛尉死子延年代立
樂平　許翁孫以平恩侯許廣漢少弟故為侯封二千
　　　户拜為强弩將軍擊破西羌還更拜為大司馬
　　　光祿勲亦故有私恩故得封嗜酒好色以早病
　　　死子湯代立
將陵　史子囘(名/曽)以宣帝大母家封為侯二千六百户
　　　與平臺侯昆第行也子囘妻宜君故成王孫嫉
　　　妒絞殺侍婢四十餘人盜㫁婦人初產子臂膝
　　　以為媚道為人所上書言論棄市子囘以外家
　　　故不失侯
平臺　史子叔(名/𤣥)以宣帝大母家封為侯二千五百户
　　　衛太子時史氏内一女於太子嫁一女魯王今
　　　見魯王亦史氏外孫也外家有親以故貴數得
　　　賞賜
樂陵　史子長(名/髙)以宣帝大母家貴侍中重厚忠信以
　　　發覺霍氏謀反事封二千五百户
博成　張章父故潁川人為長安亭長失官之北闕上
　　　書寄宿霍氏第舎臥馬櫪間夜聞養馬奴相與
　　　語言諸霍氏子孫欲謀反狀因上書告反為侯
　　　封三千户
都成　金安上先故匈奴以發覺故大將軍霍光子禹
　　　等謀反事有功侯二千八百户安上者奉車都
　　　尉秺侯從羣子行謹善退譲以自持欲傳功徳
　　　於子孫
平通　楊惲家在華陽故丞相楊敞少子任為郎好士
　　　自喜知人居衆人中常與人顔色以故髙昌侯
　　　董忠引與屏語言霍氏謀反狀共發覺告反侯
　　　二千户為光祿勲到五鳳四年作為妖言大逆
　　　罪腰斬國除
髙昌　董忠父故潁川陽翟人以習書詣長安忠有材
　　　力能騎射用短兵給事黄門(漢書東方朔傳曰/武帝微行出與侍)
　　　(中常侍武騎及待詔隴西北地良家子/能騎射者期諸殿門故有期門之號)與張章
　　　相習知章告語忠霍禹謀反狀忠以語常侍騎
　　　郎楊惲共發覺告反侯二千户今為梟騎都尉
　　　侍中坐祠宗廟乗小車奪百户
爰戚　趙成用發覺楚國事侯二千三百户地節元年
　　　楚王與廣陵王謀反成發覺反狀天子推恩廣
　　　徳義下詔書曰無治廣陵王廣陵王不變更後
　　　復坐祝詛滅國自殺國除今帝復立子為廣陵
　　　王
鄼　　地節三年天子下詔書曰朕聞漢之興相國蕭
　　　何功第一今絶亡後朕甚憐之其以邑三千户
　　　封蕭何𤣥孫建世為鄼侯
平昌　王長君(名無/故)家在趙國常山廣望邑人也衛太
　　　子時嫁太子家為太子男史皇孫為配生子男
　　　絶不聞聲問行且四十餘嵗至今元康元年中
　　　詔徵立以為侯封五千户宣帝舅父也
樂昌　王稚君(名/武)家在趙國常山廣望邑人也以宣帝
　　　舅父外家封為侯邑五千户平昌侯王長君弟
　　　也
卭城　王奉光家在房陵以女立為宣帝皇后故封千
　　　五百户言奉光初生時夜見光其上傳聞者以
　　　為當貴云後果以女故為侯
安逺　鄭吉家在㑹稽以卒伍起從軍為郎使䕶將弛
　　　刑士田渠黎㑹匈奴單于死國亂相攻日逐王
　　　將衆來降漢先使語吉吉將吏卒數百人往迎
　　　之衆頗有欲還者因斬殺其渠率遂與俱入漢
　　　以軍功侯二千户
博陽　邴吉家在魯本以治獄為御史屬給事大將軍
　　　幕府常施舊恩宣帝遷為御史大夫封侯二千
　　　户神爵二年代魏相為丞相立五嵗病死子翁
　　　孟代立為將軍侍中甘露元年坐祠宗廟不乗
　　　大車而騎至廟門有罪奪爵為闗内侯
建成　黄霸家在陽夏以役使徙雲陽以亷吏為河内
　　　守丞遷為廷尉監行丞相長史事坐見知夏侯
　　　勝非詔書大不敬罪久繫獄三嵗從勝學尚書
　　　㑹赦以賢良舉為揚州刺史潁川太守善化男
　　　女異路耕者譲畔賜黄金百斤秩中二千石居
　　　潁川入為太子太傅遷御史大夫五鳳三年代
　　　邴吉為丞相封千八百户
西平　于定國家在東海本以治獄給事為廷尉史稍
　　　遷御史中丞上書諫昌邑王遷為光祿大夫為
　　　廷尉乃師受春秋變道行化謹厚愛人遷為御
　　　史大夫代黃霸為丞相
　　　　　　右孝宣時所封
陽平　王稚君(名/桀)家在魏郡故丞相史女為太子妃太
　　　子立為帝女為皇后故侯千二百户初元以來
　　　方盛貴用事游宦求官於京師者多得其力未
　　　聞其有知畧廣宣於國家也
　
　
　
　
　
　
　
　
　史記集解卷二十
