#+TITLE: 梁書-唐-姚思廉
#+DATE: 2016-06-11 12:20:49
#+SOURCE: github.com/kanripo/KR2a0018 master fa86a299                
欽定四庫全書
　梁書序
梁書六本紀五十列𫝊合五十六篇唐貞觀三年詔右
散騎常侍姚思亷撰思亷者梁史官察之子推其父意
又頗采諸儒謝呉等所記以成此書臣等既校正其文
字又集次為目録一篇而叙之曰自先王之道不明百
家並起佛最晚出為中國之患而在梁為尤甚故不得
而不論也蓋佛之徒自以謂吾之所得者内而世之論
佛者皆外也故不可絀雖然彼惡覩聖人之内哉書曰
思曰睿睿作聖蓋思者所以致其知也能致其知者察
三才之道辨萬物之理小大精粗無不盡也此之謂窮
理知之至也知至矣則在我者之足貴在彼者之不足
玩未有不能明之者也有知之之明而不能好之未可
也故加之誠心以好之有好之之心而不能樂之未可
也故加之至意以樂之能樂之則能安之矣如是則萬
物之自外至者安能累我哉萬物之所不能累故吾之
所以盡其性也能盡其性則誠矣誠者成也不惑也既
成矣必充之使可大焉既大矣必推之使可化焉能化
矣則含智之民肖翹之物有待於我者莫不由之以至
其性遂其宜而吾之用與天地參矣徳如此其至也而
應乎外者未嘗不與人同此吾之道所以為天下之達
道也故與之為衣冠飲食冠昏喪祭之具而由之以教
其為君臣父子兄弟夫婦者莫不一出乎人情與之同
其吉凶而防其憂患者莫不一出乎人理故與之處而
安且治之所集也危且亂之所去也與之所處者其具
如此使之化者其徳如彼可不謂聖矣乎既聖矣則無
思也其至者循理而已無為也其動者應物而已是以
覆露乎萬物鼓舞乎羣衆而未有能測之者也可不謂
神矣乎神也者至妙而不息者也此聖人之内也聖人
者道之極也佛之説其有以易此乎求其有以易此者
固其所以為失也夫得於内者未有不可行於外也有
不可行於外者斯不得於内矣易曰智周乎萬物而道
濟乎天下故不過此聖人所以兩得之也智足以知一
偏而不足以盡萬事之理道足以為一方而不足以適
天下之用此百家之所以兩失之也佛之失其不以此
乎則佛之徒自以謂得諸内者亦可謂妄矣夫學史者
將以明一代之得失也臣等故因梁之事而為著聖人
之所以得及佛之所以失以𫝊之者使知君子之所以
距佛者非外而有志於内者庶不以此而易彼也臣鞏
等謹叙目録昧死上
　
　
　
　
　
　
　
　梁書序
欽定四庫全書　　　　　史部一
　梁書目録　　　　　　　正史類
　　唐　散　騎　常　侍　姚　思　亷　撰
　本紀六卷
　列傳五十卷　　　凡五十六卷
　梁書卷一
　本紀第一
　　武帝上(姓蕭氏諱衍/)
　梁書卷二
　本紀第二
　　武帝中
　梁書卷三
　本紀第三
　　武帝下
　梁書卷四
　本紀第四
　　簡文帝(諱綱/)
　梁書卷五
　本紀第五
　　元帝(諱繹/)
　梁書卷六
　本紀第六
　　敬帝(諱方智/)
　梁書卷七
　列傳第一
　皇后
　　太祖張皇后　　　　髙祖郗皇后
　　太宗王皇后　　　　髙祖丁貴嬪
　　髙祖阮脩容　　　　世祖徐妃
　梁書卷八
　列傳第二
　　昭明太子統　　　　哀太子大器
　　愍懐太子方矩
　梁書卷九
　列傳第三
　　王茂　　　　　　　曹景宗
　　柳慶遠
　梁書卷十
　列傳第四
　　蕭頴逹　　　　　　夏侯詳
　　蔡道㳟　　　　　　楊公則
　　鄧元起
　梁書卷十一
　列傳第五
　　張𢎞策　　　　　　庾域
　　鄭紹叔　　　　　　呂僧珍
　梁書卷十二
　列傳第六
　　柳惔(弟忱/)　　　　　席闡文
　　韋叡(族弟愛/)
　梁書卷十三
　列傳第七
　　范雲　　　　　　　沈約
　梁書卷十四
　列傳第八
　　江淹　　　　　　　任昉
　梁書卷十五
　列傳第九
　　謝朏(弟子覧/)
　梁書卷十六
　列傳第十
　　王亮　　　　　　　張稷
　　王瑩
　梁書卷十七
　列傳第十一
　　王珍國　　　　　　馬仙琕
　　張齊
　梁書卷十八
　列傳第十二
　　張惠紹　　　　　　馮道根
　　康絢　　　　　　　昌義之
　梁書卷十九
　列傳第十三
　　宗夬　　　　　　　劉坦
　　樂藹
　梁書卷二十
　列傳第十四
　　劉季連　　　　　　陳伯之
　梁書卷二十一
　列傳第十五
　　王瞻　　　　　　　王志
　　王峻　　　　　　　王暕(子訓/)
　　王泰　　　　　　　王份(孫錫/)　(僉/)
　　張充　　　　　　　柳惲
　　蔡撙　　　　　　　江蒨
　梁書卷二十二
　列傳第十六
　太祖五王
　　臨川王宏　　　　　安成王秀
　　南平王偉　　　　　鄱陽王恢
　　始興王憺
　梁書卷二十三
　列傳第十七
　　長沙嗣王業(子孝儼/弟藻)　永陽嗣王伯游
　　衡陽嗣王元簡　　　桂陽嗣王象
　梁書卷二十四
　列傳第十八
　　蕭景(弟昌/)　(昂/)　(昱/)
　梁書卷二十五
　列傳第十九
　　周捨　　　　　　　徐勉
　梁書卷二十六
　列傳第二十
　　范岫　　　　　　　傅昭(弟映/)
　　蕭琛　　　　　　　陸杲
　梁書卷二十七
　列傳第二十一
　　陸倕　　　　　　　到洽
　　明山賓　　　　　　殷鈞
　　陸襄
　梁書卷二十八
　列傳第二十二
　　裴邃(兄子之髙横/之平  之)　　夏侯亶(弟夔/魚𢎞)
　　韋放
　梁書卷二十九
　列傳第二十三
　髙祖三王
　　南康王績　　　　　廬陵王續
　　邵陵王綸
　梁書卷三十
　列傳第二十四
　　裴子野　　　　　　顧協
　　徐摛　　　　　　　鮑泉
　梁書卷三十一
　列傳第二十五
　　袁昂(子君正/)
　梁書卷三十二
　列傳第二十六
　　陳慶之　　　　　　蘭欽
　梁書卷三十三
　列傳第二十七
　　王僧孺　　　　　　張率
　　劉孝綽　　　　　　王筠
　梁書卷三十四
　列傳第二十八
　　張緬(弟纘/)　(綰/)
　梁書卷三十五
　列傳第二十九
　　蕭子恪(弟子範/)　(子顯/)　(子雲/)　(子暉/)
　梁書卷三十六
　列傳第三十
　　孔休源　　　　　　江革
　梁書卷三十七
　列傳第三十一
　　謝舉　　　　　　　何敬容
　梁書卷三十八
　列傳第三十二
　　朱异　　　　　　　賀琛
　梁書卷三十九
　列傳第三十三
　　元法僧　　　　　　元樹
　　元願逹　　　　　　王神念(楊華/)
　　羊侃(子鵾/)　　　　　羊鴉仁
　梁書卷四十
　列傳第三十四
　　司馬褧　　　　　　到溉
　　劉顯　　　　　　　劉之遴(弟之亨/)
　　許懋
　梁書卷四十一
　列傳第三十五
　　王規(劉㲄/)　(宗懍/)　　王承
　　褚翔　　　　　　　蕭介(從父兄洽/)
　　褚球　　　　　　　劉孺(弟覽/)　(遵/)
　　劉潛(弟孝勝/孝先)　(孝威/)　殷芸
　　蕭幾
　梁書卷四十二
　列傳第三十六
　　臧盾(弟厥/)　　　　　傅岐
　梁書卷四十三
　列傳第三十七
　　韋粲　　　　　　　江子一(弟子四/)　(子五/)
　　張嵊　　　　　　　沈浚
　　柳敬禮
　梁書卷四十四
　列傳第三十八
　太宗十一王
　　潯陽王大心　　　　南海王大臨
　　南郡王大連　　　　安陸王大春
　　瀏陽公大雅　　　　新興王大莊
　　西陽王大鈞　　　　武寧王大威
　　建平王大球　　　　義安王大昕
　　綏建王大摯
　世祖二子
　　忠壯世子方等　　　貞惠世子方諸
　梁書卷四十五
　列傳第三十九
　　王僧辯
　梁書卷四十六
　列傳第四十
　　胡僧祐　　　　　　徐文盛
　　杜崱(兄岸龕弟幼安/兄子)　隂子春
　梁書卷四十七
　列傳第四十一
　孝行
　　滕曇恭(徐普濟子/宛陵女)　　沈崇傃
　　荀匠　　　　　　　庾黔婁
　　吉翂　　　　　　　甄恬
　　韓懐明　　　　　　劉曇靜
　　何烱　　　　　　　庾沙彌
　　江紑　　　　　　　劉霽
　　褚修　　　　　　　謝藺
　梁書卷四十八
　列傳第四十二
　儒林
　　伏曼容　　　　　　何佟之
　　范縝　　　　　　　嚴植之
　　賀瑒(子革/)　　　　　司馬筠
　　卞華　　　　　　　崔靈恩
　　孔僉　　　　　　　盧廣
　　沈峻(太史叔明/)　　　孔子祛
　　皇偘
　梁書卷四十九
　列傳第四十三
　文學上
　　到沆　　　　　　　丘遲
　　劉苞　　　　　　　袁峻
　　庾於陵(弟肩吾/)　　　劉昭
　　何遜　　　　　　　鍾嶸
　　周興嗣　　　　　　呉均
　梁書卷五十
　列傳第四十四
　文學下
　　劉峻　　　　　　　劉沼
　　謝幾卿　　　　　　劉勰
　　王籍　　　　　　　何思澄
　　劉杳　　　　　　　謝徵
　　臧嚴　　　　　　　伏挺
　　庾仲容　　　　　　陸雲公
　　任孝㳟　　　　　　顔協
　梁書卷五十一
　列傳第四十五
　處士
　　何點(弟𦙍/)　　　　　阮孝緒
　　陶𢎞景　　　　　　諸葛璩
　　沈顗　　　　　　　劉惠斐
　　范元琰　　　　　　劉訏
　　劉歊　　　　　　　庾詵
　　張孝秀　　　　　　庾承先
　梁書卷五十二
　列傳第四十六
　止足
　　顧憲之　　　　　　陶季直
　　蕭眎素
　梁書卷五十三
　列傳第四十七
　良吏
　　庾蓽　　　　　　　沈瑀
　　范述曽　　　　　　丘仲孚
　　孫謙　　　　　　　伏暅
　　何逺
　梁書卷五十四
　列傳第四十八
　諸夷
　　海南諸國(林邑利/干陁)　(扶南修/狼牙)　(盤盤/婆利)　(丹丹竺/中天)
　　　　　　(師子/)
　　東夷(髙句驪/文身)　(百濟/大漢)　(新羅/扶桑)　(倭/)
　　西北諸戎(河南檀/呵跋)　(髙昌丹/胡宻)　(滑題/白)　(周古柯/龜兹)
　　　　　　(于闐/宕昌)　　(渴盤陀/鄧至)　(末興/武)　(波斯/芮芮)
　梁書卷五十五
　列傳第四十九
　　豫章王綜　　　　　武陵王紀
　　臨賀王正徳　　　　河東王譽
　梁書卷五十六
　列書第五十
　　侯景
　　　　(臣/)等謹案梁書五十六卷唐姚思廉奉勅撰
　　　　唐書思廉本𫝊稱貞觀三年詔思廉同魏徴
　　　　撰藝文志亦稱梁書陳書皆魏徴同撰舊本
　　　　惟題思㢘葢徴本監修不過參定其論讚(按/此)
　　　　(據史通古今正史篇魏徵總知/其務凡有讚論徴多預焉之文)獨標思廉不
　　　　没秉筆之實也是書舊唐書經籍志及思亷
　　　　本𫝊俱云五十卷新唐書作五十六卷考劉
　　　　知幾史通謂姚察有志撰勒施功未周其子
　　　　思廉憑其舊藁加以新録述為梁書五十六
　　　　卷則新唐書所據為思廉編目之舊舊唐書
　　　　誤脱六字審矣思㢘本推其父意以成書每
　　　　卷之後題陳吏部尚書姚察者二十五篇題
　　　　史官陳吏部尚書姚察者一篇葢仿漢書卷
　　　　後題班彪之例其專稱史官者殆思㢘所續
　　　　纂歟思㢘承籍家學既素有淵源又貞觀二
　　　　年先已編纂及詔入祕書省論撰之後又越
　　　　七年其用力亦云勤篤中如簡文紀載大寳
　　　　二年四月丙子侯景襲郢州執刺史蕭方諸
　　　　而元帝紀作閏四月丙午則兩卷之内月日
　　　　參差侯景𫝊上云張彪起義下云彪㓂錢塘
　　　　則數行之間書法乖舛趙與旹賓退録議其
　　　　於江革𫝊中則稱何敬容掌選序用多非其
　　　　人於敬容𫝊中則稱其銓序明審號為稱職
　　　　尤是非矛盾其餘事迹之複互者前後錯見
　　　　證以南史亦往往牴牾葢著書若是之難也
　　　　然持論多平允排整次第猶具漢晉以來相
　　　　𫝊之史法要異乎取成衆手編次失倫者矣
　　　　乾隆四十一年九月恭校上
　　　　　　　總纂官(臣/)紀昀(臣/)陸錫純(臣/)孫士毅
　　　　　　　總　校　官　(臣/)　陸　費　墀
欽定四庫全書
　梁書卷一
　　唐　散　騎　常　侍　姚　思　亷　撰
　本紀第一
　　武帝上
高祖武皇帝諱衍字叔達小字練兒南蘭陵中都里人
漢相國何之後也何生酇定侯延延生侍中彪彪生公
府掾章章生皓皓生仰仰生太傅望之望之生光祿大
夫育育生御史中丞紹紹生光祿勲閎閎生濟隂太守
闡闡生呉郡太守冰冰生中山相苞苞生博士周周生
虵丘長矯矯生州從事逵逵生孝亷休休生廣陵郡丞
豹豹生太中大夫裔裔生淮隂令整整生濟隂太守鎋
鎋生州治中副子副子生南臺治書道賜道賜生皇考
諱順之齊高帝族弟也參預佐命封臨湘縣侯歴官侍
中衛尉太子詹事領軍將軍丹陽尹贈鎮北將軍高祖
以宋孝武大明八年甲辰歳生於秣陵縣同夏里三橋
宅生而有竒異兩骻駢骨頂上隆起有文在右手曰武
帝及長博學多通好籌畧有文武才幹時流名軰咸推
許焉所居室常若雲氣人或過者體輒肅然起家巴陵
王南中郎法曹行叅軍遷衛將軍王儉東閣祭酒儉一
見深相器異謂廬江何憲曰此蕭郎三十内當作侍中
出此則貴不可言竟陵王子良開西邸招文學高祖與
沈約謝朓王融蕭琛范雲任昉陸倕等竝遊焉號曰八
友融俊爽識鑒過人尤敬異高祖每謂所親曰宰制天
下必在此人累遷隨王鎭西諮議叅軍尋以皇考艱去
職隆昌初明帝輔政起高祖為寧朔將軍鎭壽春服闋
除太子庻子給事黄門侍郎入直殿省預蕭諶等定䇿
勲封建陽縣男邑三百戸建武二年魏遣將劉昶王肅
帥衆寇司州以高祖為冠軍將軍軍主𨽻江州刺史王
廣為援距義陽百餘里衆以魏軍盛趑趄莫敢前高祖
請為先啓廣即分麾下精兵配高祖爾夜便進去魏軍
數里逕上賢首山魏軍不測多少未敢逼黎明城内見
援至因出軍攻魏柵高祖帥所領自外進戰魏軍表裏
受敵乃棄重圍退走軍罷以高祖為右軍晉安王司馬
淮陵太守還為太子中庻子領羽林監頃之出鎭石頭
四年魏帝自率大衆寇雍州明帝令高祖赴援十月至
襄陽詔又遣左民尚書崔慧景總督諸軍高祖及雍州
刺史曹武等竝受節度明年三月慧景與高祖進行鄧
城魏主帥十萬餘騎奄至慧景失色欲引退高祖固止
之不從乃狼狽自拔魏騎乘之於是大敗高祖獨帥衆
距戰殺數十百人魏騎稍却因得結陣斷後至夕得下
船慧景軍死傷畧盡惟高祖全師而歸俄以高祖行雍
州府事七月仍授持節都督雍梁南北秦四州郢州之
竟陵司州之隨郡諸軍事輔國將軍雍州刺史其月明
帝崩東昬即位揚州刺史始安王遥光尚書令徐孝嗣
尚書右僕射江祏右將軍蕭坦之侍中江祀衛尉劉暄
更直内省分日帖敕高祖聞之謂從舅張𢎞䇿曰政出
多門亂其階矣詩云一國三公吾誰適從況今有六而
可得乎嫌隙若成方相誅滅當今避禍惟有此地勤行
仁義可坐作西伯但諸弟在都恐罹世患須與益州圖
之耳時高祖長兄懿罷益州還仍行郢州事乃使𢎞䇿
詣郢陳計於懿曰昔晉惠庸主諸王争權遂内難九興
外寇三作今六貴争權人握王憲制主畫敕各欲專威
睚眦成憾理相屠滅且嗣主在東宮本無令譽媟近左
右蜂目忍人一總萬幾恣其所欲豈肯虚坐主諾委政
朝臣積相嫌貳必大誅戮始安欲為趙倫形迹已見蹇
人上天信無此理且性甚猜狹徒取亂機所可當軸惟
有江劉而已祏怯而無斷暄弱而不才折鼎覆餗翹足
可待蕭坦之胸懷猜忌動言相傷徐孝嗣才非柱石聽
人穿鼻若隙開亹起必中外土崩今得守外藩幸圖身
計智者見機不俟終日及今猜防未生宜召諸弟以時
聚集後相防疑拔足無路郢州控带荆湘西注漢沔雍
州士馬呼吸數萬虎眎其閒以觀天下世治則竭誠本
朝時亂則為國翦暴可得與時進退此蓋萬全之䇿如
不早圖悔無及也懿聞之變色心弗之許𢎞䇿還高祖
乃啓迎弟偉及憺是歳至襄陽於是濳造器械多伐竹
木沉於檀溪密為舟裝之備時所住齋常有五色回轉
狀若蟠龍其上紫氣騰起形如繖蓋望者莫不異焉永
元二年冬懿被害信至高祖密召長史王茂中兵呂僧
珍别駕柳慶逺功曹史吉士瞻等謀之既定以十一月
乙己召僚佐集於㕔事謂曰昔武王㑹孟津皆曰紂可
伐今昬主惡稔窮虐極暴誅戮朝賢罕有遺育生人塗
炭天命殛之卿等同心疾惡共興義舉公侯將相良在
兹日各盡勲效我不食言是日建牙於是收集得甲士
萬餘人馬千餘匹船三千艘出檀溪竹木裝艦先是東
昬以劉山陽為巴陵太守配精兵三千使過荆州就行
事蕭頴胄以襲襄陽高祖知其謀乃遣叅軍王天虎龎
慶國詣江陵遍與州府書及山陽西上高祖謂諸將曰
荆州本畏襄陽人如脣亡齒寒自有傷弦之急寧不闇
同邪我若總荆雍之兵掃定東夏韓白重出不能為計
況以無算之昬主役御刀應敕之徒哉我能使山陽至
荆便即授首諸君試觀何如及山陽至巴陵高祖復令
天虎齎書與頴胄兄弟去後高祖謂張𢎞䇿曰夫用兵
之道攻心為上攻城次之心戰為上兵戰次之今日是
也近遣天虎往州府人皆有書今叚乘驛甚急止有兩
封與行事兄弟云天虎口具及問天虎而口無所説行
事不得相聞不容妄有所道天虎是行事心膂彼聞必
謂行事與天虎共隱其事則人人生疑山陽惑於衆口
判相嫌貳則行事進退無以自明必漏吾謀内是馳兩
空函定一州矣山陽至江安聞之果疑不上頴胄大懼
乃斬天虎送首山陽山陽信之將數十人馳入穎胄伏
甲斬之送首高祖仍以南康王尊號之議來告且曰時
月未利當須來年二月遽便進兵恐非廟算高祖答曰
今坐甲十萬糧用自竭況所藉義心一時驍鋭事事相
接猶恐疑怠若頓兵十旬必生悔吝童兒立異便大事
不成今太白出西方仗義而動天時人謀有何不利處
分已定安可中息昔武王伐紂行逆太歳復須待年月
乎竟陵太守曹景宗遣杜思冲勸高祖迎南康王都襄
陽待正尊號然後進軍高祖不從王茂又私於張𢎞䇿
曰我奉事節下義無進退然今者以南康置人手中彼
便挾天子以令諸侯而節下前去為人所使此豈歳寒
之計𢎞䇿言之高祖曰若使前途大事不㨗故自蘭艾
同焚若功業克建威讋四海號令天下誰敢不從豈是
碌碌受人處分待至石城當面曉王茂曹景宗也於沔
南立新野郡以集新附三年二月南康王為相國以高
祖為征東將軍給鼓吹一部戊申高祖發襄陽留弟偉
守襄陽城總州府事弟憺守壘城府司馬莊丘黒守樊
城功曹史吉士詢兼長史白馬戍主黄嗣祖兼司馬鄀
令杜永兼别駕小府錄事郭儼知轉漕移檄京邑曰夫
道不常夷時無永化險泰相㳂晦明非一皆屯困而後
亨資多難以啟聖故昌邑悖德孝宣聿興海西亂政簡
文升歴竝拓緒開基紹隆寶命理驗前經事昭往䇿獨
夫擾亂天常毁棄君德姦回淫縱歳月滋甚挺虐於鬌
翦之年植險於髫丱之日猜忌凶毒觸途而著暴戾昬
荒與事而發自大行告漸喜容前見梓宮在殯靦無哀
色懽娛遊宴有過平常竒服異衣更極誇麗至於選采
妃嬪姊妹無别招侍巾櫛姑姪莫辨掖庭有稗販之名
姬姜被干殳之服至乃形體宣露䙝衣顚倒斬斮其間
以為懽笑騁肆淫放驅屏郊邑老弱波流士女塗炭行
産盈路輿尸竟道母不及抱子不遑哭刼掠剽虜以日
繼夜晝伏宵遊曽無休息淫酗醟肆酣歌壚邸寵恣愚
豎亂惑妖嬖梅蟲兒茹法珍臧獲厮小專制威柄誅翦
忠良屠滅卿宰劉鎮軍舅氏之尊盡忠奉國江僕射外
戚之重竭誠事上蕭領軍葭莩之宗志存柱石徐司空
沈僕射搢紳冠冕人望攸歸或渭陽餘感或勲庸允穆
或誠著艱難或劬勞王室竝受遺託同參顧命送往事
居俱竭心力宜其慶溢當年祚隆後裔而一朝齏粉孩
稚無遺人神怨結行路嗟憤蕭令君忠公幹伐誠貫幽
顯往年寇賊遊魂南鄭危逼㧞刃飛泉孤城獨振及中
流逆命憑陵京邑謀猷禁省指授羣帥剋翦鯨鯢清我
王度崔慧景竒鋒迅駭兵交象魏武力喪魂義夫奪膽
投名送欵比屋交馳負糧景從愚智競赴復誓旅江甸
奮不顧身奬厲義徒電掩彊敵克殱大憝以固皇基功
出桓文勲超伊呂而勞謙省己事昭心迹功遂身退不
祈榮滿敦賞未聞禍酷遄及預禀精靈孰不寃痛而羣
孽放命蜂蠆懷毒乃遣劉山陽驅扇逋逃招逼亡命潛
圖密構規見掩襲蕭右軍夏侯征虜忠斷夙舉義形於
色竒謀宏振應手梟懸天道禍淫罪不容戮至於悖禮
違教傷化虐人射天彈路比之猶善刳胎斮脛方之非
酷盡寓縣之竹未足紀其過窮山澤之兎不能書其罪
自草昧以來圖牒所記昬君暴后未有若斯之甚者也
既人神乏主宗稷阽危海内沸騰氓庻板蕩百姓懔懔
如崩厥角蒼生喁喁投足無地幕府荷眷前朝義均休
戚上懷委付之重下惟在原之痛豈可卧薪引火坐觀
傾覆至尊體自高宗特鍾慈寵明竝日月粹昭靈神祥
啟元龜符驗當璧作鎮陜藩化流西夏謳歌攸奉萬有
樂推右軍蕭頴胄征虜將軍夏侯詳竝同心翼戴即宮
舊楚三靈再朗九縣更新升平之運此焉復始康哉之
盛在乎兹日然帝德雖彰區宇未定元惡未黜天邑猶
梗仰禀宸規率前啟路即日遣冠軍竟陵内史曹景宗
等二十軍主長槊五萬驥騄為羣鶚視争先龍驤竝驅
步出横江直指朱雀長史冠軍將軍襄陽太守王茂等
三十軍主戈船七萬乘流電激摧鋒扼險斜趣白城南
中郎諮議叅軍軍主蕭偉等三十九軍主巨艦迅檝衝
波噎水旗鼓八萬焱集石頭南中郎諮議叅軍軍主蕭
憺等四十二軍主熊羆之士甲楯十萬㳂波馳艓掩據
新亭益州刺史劉季連梁州刺史柳惔司州刺史王僧
景魏興太守裴師仁上庸太守韋叡新城太守崔僧季
竝肅奉明詔龔行天罰蜀漢果鋭㳂流而下淮汝勁勇
望波遄騖幕府總率貔貅驍勇百萬繕甲燕弧屯兵冀
馬摐金沸地鳴鞞聒天霜鋒曜日朱旗綘㝢方舟千里
駱驛係進蕭右軍訏謨上才兼資文武英畧峻遠執鈞
匡世擁荆南之衆督四方之師宣讚中權奉衛輿輦旍
麾所指威稜無外龍驤虎歩竝集建業黜放愚狡均禮
海昏廓清神甸掃定京宇譬猶崩泰山而壓蟻壤決懸
河而注熛燼豈有不殄滅者哉今資斧所加止梅蟲児
茹法珍而已諸君咸世胄羽儀書勲王府皆俛睂姦黨
受制凶威若能因變立功轉禍為福竝誓河岳永紆青
紫若執迷不悟距逆王師大衆一臨刑兹㒺赦所謂火
烈高原芝蘭同泯勉求多福無貽後悔賞罰之科有如
白水高祖至竟陵命長史王茂與太守曹景宗為前軍
中兵叅軍張法安守竟陵城茂等至漢口輕兵濟江逼
郢城其刺史張冲置陣據石橋浦義師與戰不利軍主
朱僧起死之諸將議欲併軍圍郢分兵以襲西陽武昌
高祖曰漢口不闊一里箭道交至房僧寄以重兵固守
為郢城人掎角若悉衆前進賊必絶我軍後一朝為阻
則悔無所及今欲遣王曹諸軍濟江與荆州軍相㑹以
逼賊壘吾自後圍魯山以通沔漢鄖城竟陵間粟方舟
而下江陵湘中之兵連旗繼至糧食既足士衆稍多圍
守兩城不攻自拔天下之事卧取之耳諸將皆曰善乃
命王茂曹景宗帥衆濟岸進頓九里其日張冲出軍迎
戰茂等邀擊大破之皆棄甲奔走荆州遣冠軍將軍鄧
元起軍主王世興田安等數千人㑹大軍於夏首高祖
築漢口城以守魯山命水軍主張惠紹朱思遠等遊遏
江中絶郢魯二城信使三月乃命元起進據南堂西陼
田安之頓城北王世興頓曲水故城是時張冲死其衆
復推軍主薛元嗣及冲長史程茂為主乙已南康王即
帝位於江陵改永元三年為中興元年遥廢東昬為涪
陵王以高祖為尚書左僕射加征東大將軍都督征討
諸軍事假黄鉞西臺又遣冠軍將軍蕭頴達領兵㑹于
軍是日元嗣軍主沈難當率輕舸數千亂流來戰張惠
紹等擊破盡擒之四月高祖出沔命王茂蕭頴達等進
軍逼郢城元嗣戰頗疲因不敢出諸將欲攻之高祖不
許五月東昬遣寧朔將軍呉子陽軍主光子衿等十三
軍救郢州進據巴口六月西臺遣衛尉席闡文勞軍齎
蕭頴胄等議謂高祖曰今頓兵兩岸不併軍圍郢定西
陽武昌取江州此機已失莫若請救於魏與北連和猶
為上䇿高祖謂闡文曰漢口路通荆雍控引秦梁糧運
資儲聽此氣息所以兵厭漢口連絡數州今若併軍圍
城又分兵前進魯山必阻沔路所謂搤喉若糧運不通
自然離散何謂持久鄧元起近欲以三千兵往定尋陽
彼若懽然悟機一酈生亦足脱距王師故非三千能下
進退無據未見其可西陽武昌取便得耳得便應鎭守
守兩城不減萬人糧儲稱是卒無所出脱賊軍有上者
萬人攻一城兩城勢不得相救若我分軍應援則首尾
俱弱如其不遣孤城必陷一城既没諸城相次土崩天
下大事於是去矣若郢州既拔席卷㳂流西陽武昌自
然風靡何遽分兵散衆自貽其憂且丈夫舉動言静天
步況擁數州之兵以誅羣豎懸河注火奚有不滅豈容
北面請救以自示弱彼未必能信徒貽我醜聲此之下
計何謂上䇿卿為我白鎭軍前途攻取但以見付事在
目中無患不㨗恃鎭軍静鎭之耳呉子陽等進軍武口
高祖乃命軍主梁天惠蔡道祐據漁湖城唐脩期劉道
曼屯白陽壘夾兩岸而待之子陽又進據加湖去郢三
十里傍山帶水築壘柵以自固魯山城主房僧寄死衆
復推助防張樂祖代之七月高祖命王茂帥軍主曹仲
宗康絢武㑹超等濳師襲加湖將逼子陽水涸不通艦
其夜暴長衆軍乘流齊進鼓噪攻之賊俄而大潰子陽
等竄走衆盡溺于江王茂虜其餘而旋於是郢魯二城
相視奪氣先是東昏遣冠軍將軍陳伯之鎭江州為子
陽等聲援高祖乃謂諸將曰夫征討未必須實力所聽
威聲耳今加湖之敗誰不弭服陳虎牙即伯之子狼狽
奔歸彼間人情理當恟懼我謂九江傳檄可定也因命
搜所獲俘囚得伯之幢主蘇隆之厚加賞賜使致命焉
魯山城主張樂祖郢城主程茂薛元嗣相繼請降初郢
城之閉將佐文武男女口十餘萬人疾疫流腫死者十
七八及城開高祖竝加隱䘏其死者命給棺槥先是汝
南人胡文超起義於灄陽求討義陽安陸等郡以自効
高祖又遣軍主唐脩期攻隨郡竝剋之司州刺史王僧
景遣子貞孫入質司部悉平陳伯之遣蘇隆之反命求
未便進軍高祖曰伯之此言意懷首鼠及其猶豫急往
過之計無所出勢不得暴乃命鄧元起率衆即日㳂流
八月天子遣黄門郎蘇回勞軍高祖登舟命諸將以次
進路留上庸太守韋叡守郢城行州事鄧元起將至尋
陽陳伯之猶猜懼乃收兵退保湖口留其子虎牙守盆
城及髙祖至乃束甲請罪九月天子詔高祖平定東夏
竝以便宜從事是月留少府長史鄭紹叔守江州城前
軍次蕪湖南豫州刺史申胄棄姑孰走至是時大軍進
據之仍遣曹景宗蕭頴達領馬步進頓江寧東昬遣征
虜將軍李居士率步軍迎戰景宗擊走之於是王茂鄧
元起呂僧珍進據赤鼻邏曹景宗陳伯之為遊兵是日
新亭城主江道林率兵出戰衆軍擒之於陣大軍次新
林命王茂進據越城曹景宗據皂莢橋鄧元起據道士
墩陳伯之據籬門道林餘衆退屯航南義軍迫之因復
散走退保朱爵憑淮以自固時李居士猶據新亭壘請
東昬燒南岸邑屋以開戰塲自大航以西新亭以北蕩
然矣十月東昬石頭軍主朱僧勇率水軍二千人歸降
東昬又遣征虜將軍王珍國率軍胡獸牙等列征於航
南大路悉配精手利器尚十餘萬人閹人王倀子持白
虎幡督率諸軍又開航背水以絶歸路王茂曹景宗等
掎角奔之將士皆殊死戰無不一當百鼓噪震天地珍
國之衆一時土崩投淮死者積屍與航等後至者乘之
以濟於是朱爵諸軍望之皆潰義軍追至宣陽門李居
士以新亭壘徐元瑜以東府城降石頭白下諸軍竝宵
潰壬午高祖鎮石頭命衆軍圍六門東昬悉焚燒門内
驅逼營署官府竝入城有衆二十萬青州刺史桓和紿
東昬出戰因以其衆來降高祖命諸軍築長圍初義師
之逼東昬遣軍主左僧慶鎮京口常僧景鎮廣陵李叔
獻屯𤓰步及申胄自姑孰奔歸又使屯破墩以為東北
聲援至是高祖遣使曉喻竝率衆降乃遣弟輔國將軍
秀鎭京口輔國將軍恢屯破墩從弟寧朔將軍景鎭廣
陵呉郡太守蔡夤棄郡赴義師十二月丙寅旦兼衛尉
張稷北徐州刺史王珍國斬東昬送首義師高祖命呂
僧珍勒兵封府庫及圖籍收嬖妾潘妃及凶黨王咺之
以下四十一人屬吏誅之宣德皇后令廢涪陵王為東
昬侯依漢海昬侯故事授高祖中書監都督揚南徐二
州諸軍事大司馬錄尚書驃騎大將軍揚州刺史封建
安郡公食邑萬户給班劒四十人黄鉞侍中征討諸軍
事竝如故依晉武陵王遵承制故事己卯高祖入屯閲
武堂下令曰皇家不造遘此昬凶禍挺動植虐被人鬼
社廟之危蠢焉如綴吾身籍皇宗曲荷先顧受任邊疆
推轂萬里眷言瞻烏痛心在目故率其尊主之情厲其
忘生之志雖寶歴重升明命有紹而獨夫醜縱方煽京
邑投袂援戈克弭多難虐政横流為日既久同惡相濟
諒非一族仰禀朝命任在專征思播皇澤被之率土凡
厥負舋咸與惟新可大赦天下唯王咺之等四十一人
不在赦例又令曰夫樹以司牧非役物以養生視人如
傷豈肆上以縱虐廢主棄常自絶宗廟窮凶極悖書契
未有征賦不一苛酷滋章緹繡土木菽粟犬馬徴發閭
左以充繕築流離寒暑繼以疫癘轉死溝渠曽莫救恤
朽肉枯骸烏鳶是厭加以天災人火屢焚宮掖官府臺
寺尺椽無遺悲甚黍離痛兼麥秀遂使億兆離心疆徼
侵弱斯人何辜離此塗炭今明昬遞運大道公行思治
之氓來蘇兹日猥以寡薄屬當大寵雖運距中興艱同
草昧思闡皇休與之更始凡昬制謬賦淫刑濫役外可
詳檢前源悉皆除蕩其主守散失諸所損耗精立科條
咸從原例又曰永元之季乾維落紐政實多門有殊衞
文之代權移於下事等曹恭之時遂使閹尹有翁媪之
稱高安有法堯之㫖鬻獄販官錮山䕶澤開塞之機奏
成小醜直道正義擁抑彌年懷寃抱理莫知誰訴姦吏
因之筆削自己豈直賈生流涕許伯哭時而已哉今理
運惟新政刑得所矯革流弊實在兹日可通檢尚書衆
曹東昬時諸諍訟失理及主者淹停不時施行者精加
訊辨依事議奏又下令以義師臨陣致命及疾病死亡
者竝加葬歛收恤遺孤又令曰朱爵之㨗逆徒送死者
特許家人殯葬若無親屬或有貧苦二縣長尉即為埋
掩建康城内不逹天命自取淪滅亦同此科二年正月
天子遣兼侍中席闡文兼黄門侍郎樂法才慰勞京邑
追贈高祖祖散騎常侍左光祿大夫考侍中丞相高祖
下令曰夫在上化下草偃風從世之澆淳恒由此作自
永元失德書契未紀窮凶極悖焉可勝言既而璇室外
構傾宮内積竒技異服殫所未見上慢下暴淫侈競馳
國命朝權盡移近習販官鬻爵賄貨公行竝甲第康衢
漸臺廣室長䄂低昻等和戎之賜珍羞百品同伐冰之
家愚人因之浸以成俗驕豔競爽夸麗相高至乃市井
之家貂狐在御工商之子緹繡是襲日入之次夜分未
反昧爽之朝期之清旦聖明肇運厲精惟始雖曰纘戎
殆同創革且淫費之後繼以興師巨橋鹿臺凋罄不一
孤忝荷大寵務在澄清思所以仰述皇朝大帛之㫖俯
厲微躬鹿裘之義解而更張斵雕為樸自非可以奉粢
盛脩紱冕習禮樂之容繕甲兵之備此外衆費一皆禁
絶御府中署量宜罷省掖庭備御妾之數大享絶鄭衞
之音其中有可以率先卿士准的甿庻菲食薄衣請自
孤始加羣才竝軌九官咸事若能人務退食競存約己
移風易俗庻朞月有成昔毛玠在朝士大夫不敢靡衣
偷食魏武歎曰孤之法不如毛尚書孤雖德謝往賢任
重先達實望多士得其此心外可詳為條格戊戌宣德
皇后臨朝入居内殿拜帝大司馬解承制百僚致敬如
前詔進高祖都督中外諸軍事劒履上殿入朝不趨贊
拜不名加前後部羽葆鼔吹置左右長史司馬從事中
郎掾屬各四人竝依舊辟士餘竝如故詔曰夫日月麗
天高明所以表德山岳題地柔博所以成功故能庻物
出而資始河海振而不洩二象貞觀代之者人是以七
輔四叔致無為於軒昊韋彭齊晉靖衰亂於殷周大司
馬攸縱自天體兹齊聖文治九功武苞七德欽惟厥始
徽猷早樹誠著艱難功參帷幙錫賦開壤式表厥庸建
武升歴邊隙屢啟公釋書輟講經營四方司豫懸切樊
漢危殆覆彊寇於沔濵僵胡馬於鄧汭永元肇號難結
羣醜專威擅虐毒被含靈溥天惴惴命懸晷刻否終有
期神謨載挺首建大䇿惟新鼎祚投𬒮勤王㳂流電舉
魯城雲撒夏汭露披加湖羣盗一鼓殄拔姑孰連旍倐
焉冰泮取新壘其如拾芥撲朱爵其猶掃塵霆電外駭
省闥内傾餘醜纎蠧蚳蝝必盡援彼已溺解此倒懸塗
懽里抃自近及遠畿甸夷穆方外肅寧解兹虐網被以
寛政積弊窮昬一朝載廓聲敎遐漸無思不被雖伊尹
之執兹壹德姬旦之光于四海方斯蔑如也昔呂望翼
佐聖君猶享四履之命文侯立功平后尚荷二弓之錫
況於盛德元勲超邁自古黔首惵惵待以為命救其已
然極其方斮式閭表墓未或能比而大輅渠門輟而莫
授眷言前訓無忘終食便宜敬升大典式允羣望其進
位相國總百揆揚州刺史封十郡為梁公備九錫之禮
加璽紱遠遊冠位在諸王上加相國綠綟綬其驃騎大
將軍如故依舊置梁百司䇿曰二儀寂寞由寒暑而代
行三才竝用資立人以為寶故能流形品物仰代天工
允兹元輔應期挺秀裁成天地之功幽恊神明之德撥
亂反正濟俗寧人盛烈光於有道大勲振於無外雖伊
陟之保乂王家姬公之有此丕訓方之蔑如也今將授
公典䇿其敬聽朕命上天不造難鍾皇室元帝以休明
早崩簡文以仁弱不嗣高宗襲統宸居弗永雖夙夜劬
勞而隆平不洽嗣君昬暴書契未覩朝權國柄委之羣
孽勦戮忠賢誅殘台輔含寃抱痛噍類靡餘實繁非一
竝專國命嚬笑致災睚眦及禍嚴科毒賦載離比屋溥
天熬熬寘身無所寃頸引決道樹相望無近無遠號天
靡告公藉昬明之期因兆人之願爰帥羣后翊成中興
宗社之危已固天人之望允塞此實公紐我絶綱大造
皇家者也永明季年邊隙大啟荆河連率招引戎荒江
淮擾逼勢同履虎公受言本朝輕兵赴襲縻以長算制
之環中排危冐險彊柔遞用坦然一方還成藩服此又
公之功也在昔隆昌洪基已謝高祖慮深社稷將行權
道公定䇿帷帳激揚大節廢帝立王謀猷深著此又公
之功也建武闡業厥猷雖遠戎狄内侵憑陵關塞司部
危逼淪陷指期公治兵外討卷甲長騖接距交綏電激
風掃摧堅覆鋭咽水塗原執俘象魏獻馘海渚焚廬毁
帳號哭言歸此又公之功也樊漢阽切羽書續至公星
言鞠旅禀命徂征而軍機戎統事非已出善䇿嘉謀抑
而莫允鄧城之役胡馬卒至元帥濳及不相告報棄甲
損師餌之虎口公南收散卒北禦雕騎全衆方軌案路
徐歸拯我邊危重獲安堵此又公之功也漢南廻弱咫
尺勍寇兵糧盡闕器甲靡遺公作藩爰始因資靡託整
兵訓卒蒐狩有序俾我危城飜為彊鎭此又公之功也
永元紀號瞻烏已及雖廢昬有典而伊霍稱難公首建
大策爰立明聖義踰邑綸勲高代入易亂以化俾昬作
明此又公之功也文王之風雖被江漢京邑蠢動湮為
洪流句呉於越巢幕匪喻公投袂萬里事惟拯溺義聲
所覃無思不韙此又公之功也魯城夏汭梗據中流乘
山置壘縈川自固公御此烏集陵兹地險頓兵坐甲寒
往暑移我行永久士忘歸願經以遠圖御以長䇿費無
遺矢戰未窮兵踐華之固相望俱拔此又公之功也惟
此羣凶同惡相濟緣江負險蟻聚加湖水陸盤據規援
夏首桴旝一臨應時褫潰此又公之功也姦孽震皇復
懷舉斧蓄兵九𣲖用擬勤王公稜威直指勢踰風電旌
斾未臨全州稽服此又公之功也姑孰衝要密邇京畿
凶徒熾聚斷塞津路公偏師啟塗排方繼及兵威所震
望旗自駭焚舟委壁卷甲宵遁此又公之功也羣豎猖
狂志在借一豕突淮涘武騎如雲公爰命英勇因機騁
鋭氣冠版泉勢踰洹水追奔逐北奄有通津熊耳比峻
未足云擬睢水不流曷其能及此又公之功也琅邪石
首襟帶岨固新壘東墉金湯是埒憑險作守兵食兼資
風激電駭莫不震疊城復于隍於是乎在此又公之功
也獨夫昬狠憑城靡懼鼓鐘鞺鞜慠若有餘狎是邪孽
忌斯冠冕凶狡因之將逞孥戮公竒謀密運盛畧濳通
忠勇之徒得申厥効白旗宣室未之或比此又公之功
也公有拯億兆之勲重之以明德爰初厲志服道儒門
濯纓來仕清猷映代時運艱難宗社危殆崑崗己燎玉
石同焚驅率貔貅抑揚霆電義等南巢功齊牧野若夫
禹功寂寞微管誰嗣拯其將魚驅其被髪解兹亂網理
此棼絲復禮衽席反樂河海永平故事聞之者歎息司
𨽻舊章見之者隕涕請我民命還之斗極憫憫搢紳重
符戴天之慶哀哀黔首復蒙履地之恩德踰嵩岱功隣
造物超哉邈矣越無得而言焉朕又聞之疇庸命德建
侯作屏咸用剋固四維永隆萬葉是以二南流化九伯
斯征王道淳洽刑措罔用覆政弗興歴兹永久如燬既
及晉鄭靡依惟公經綸天地寧濟區夏道冠乎伊稷賞
薄於桓文豈所以憲章齊魯長轡宇宙敬惟前烈朕甚
懼焉今進授相國改揚州刺史為牧以豫州之梁郡歴
陽南徐州之義興揚州之淮南宣城呉興㑹稽新安東
陽十郡封公為梁公錫兹白土苴以白茅爰定爾邦用
建冡社在昔旦奭入居保佑逮于畢毛亦作卿士任兼
内外禮實宜之今命使持節兼太尉王亮授相國揚州
牧印綬梁公璽紱使持節兼司空王志授梁公茅土金
虎符第一至第五左竹使符第一至第十左相國位冠
羣后任總百司恒典彛數宜與事革其以相國總百揆
去錄尚書之號上所假節侍中貂蟬中書監印中外都
督大司馬印綬建安公印䇿驃騎大將軍如故又加公
九錫其敬聽後命以公禮律兼修刑德備舉哀矜折獄
罔不用情是用錫公大輅戎輅各一𤣥牡二駟公勞心
稼穡念在民天丕崇本務惟糓是寶是用錫公衮冕之
服赤舄副焉公鎔鈞所被變風以雅易俗陶民載和邦
國是用錫公軒懸之樂六佾之舞公文德廣覃義聲遠
洽椎髻髽首夷歌請吏是用錫公朱户以居公揚清抑
濁官方有序多士聿興棫樸流詠是用錫公納陛以登
公正色御下以身軌物式遏不虞折衝惟遠是用錫公
虎賁之士三百人公威同夏日志清姦宄放命圯族刑
兹罔赦是用錫公鈇鉞各一公跨躡嵩溟陵厲區宇譬
諸日月容光必至是用錫公彤弓一彤矢百盧弓十盧
矢千公永言惟孝至感通神恭嚴祀典祭有餘敬是用
錫公秬鬯一卣圭瓚副焉梁國置丞相以下一遵舊式
欽哉其敬循往䇿祗服大禮對揚天眷用膺多福以𢎞
我太祖之休命高祖固辭府僚勸進曰伏承嘉命顯至
佇䇿明公逡廵盛禮斯實謙尊之㫖未窮遠大之致何
者嗣君棄常自絶宗社國命民生翦為仇讐折棟崩榱
壓焉自及卿士懷脯斮之痛黔首懼比屋之誅明公亮
格天之功拯水火之切再躔日月重綴參辰反龜玉於
塗泥濟斯民於阬岸使夫匹婦童兒羞言伊呂鄉校里
塾恥談五霸而位卑乎阿衡地狹於曲阜慶賞之道尚
其未洽夫大寶公器非要非距至公至平當仁誰讓明
公宜祗奉天人允膺大禮無使後予之歌同彼胥怨兼
濟之人飜為獨善公不許二月辛酉府僚重請曰近以
朝命藴䇿冐奏丹誠奉被還令未蒙虛受搢紳顒顒深
所未達蓋聞受金於府通人𢎞致高蹈海隅匹夫小節
是以履乘石而周公不以為疑贈玉璜而太公不以為
讓況世哲繼軌先德在民經綸草昧歎深微管加以朱
方之役荆河是依班師振旅大造王室雖復累繭救宋
重胝存楚居今觀古曽何足云而惑甚盜鍾功疑不賞
皇天后上不勝其酷是以玉馬駿奔表微子之去金板
出地告龍逢之寃明公據鞍輟哭厲三軍之志獨居掩
涕激義士之心故能使海若登祗罄圖効祉山戎孤竹
束馬景從伐罪弔民一匡静亂匪叨天功實勤濡足且
明公本自諸生取樂名教道風素論坐鎭雅俗不習孫
呉遘兹神武驅盡誅之氓濟必封之俗龜玉不毁誰之
功與獨為君子將使伊周何地於是始受相國梁公之
命是日焚東昬淫奢異服六十二種於都街湘東王寶
晊謀反賜死詔追贈梁公故夫人為梁妃乙丑南兗州
隊主陳文興於桓城内鑿井得玉鏤騏驎金鏤玉璧水
精環各二枚又建康令羊瞻解稱鳯皇見縣之桐下里
宣德皇后稱美符瑞歸於相國府丙寅詔梁國初建宜
須綜理可依舊選諸要職悉依天朝之制高祖上表曰
臣聞以言取士士飾其言以行取人人竭其行所謂才
生於代窮達惟時而風流遂往馳騖成俗媒孽夸衒利
盡錐刀遂使官人之門肩摩轂擊豈直暴蓋露冠不避
寒暑遂乃戢屨杖䇿風雨必至良由鄉舉里選不師古
始稱肉度骨遺之管庫加以山河梁畢闕輿徴之恩金
張許史忘舊業之替吁可傷哉且夫譜諜訛誤詐偽多
緒人物雅俗莫肯留心是以冒襲良家即成冠族妄修
邊幅便為雅士負俗深累遽遭寵擢墓木已拱方被徽
榮故前代選官皆立選簿應在貫魚自有銓次胄籍升
降行能臧否或素定懷抱或得之餘論故得簡通賔客
無事掃門頃代陵夷九流乖失其有勇退忘進懷質抱
眞者選部或以未經朝謁難於進用或有晦善藏聲自
埋衡華又以名不素著絶其階緒必須畫刺投狀然後
彈冠則是驅廹亷撝奬成澆競愚謂自今選曹宜精隱
括依舊立簿使冠屨無爽名實不違庻人識涯涘造請
自息且聞中閒立格甲族以二十登仕後門以過立試
吏求之愚懷抑有未達何者設官分職惟才是務若八
元立年居皁𨽻而見抑四凶弱冠處鼎族而宜甄是則
世祿之家無意為善布衣之士肆心為惡豈所以𢎞奬
風流希向後進此實巨蠧尤宜刋革不然將使周人有
路傍之泣晉臣興漁獵之歎且俗長浮競人寡退情若
限歳登朝必増年就宦故貌實昬童籍已踰立滓穢名
敎於斯為甚臣總司内外憂責是任朝政得失義不容
隱伏願陛下垂聖淑之姿降聽覽之末則彛倫自穆憲
章惟允詔依高祖表施行丙戌詔曰嵩高惟岳配天所
以流稱大啓南陽覇德所以光闡忠誠簡帝番君膺上
爵之尊勤勞王室姬公増附庸之地前王令典布諸方
䇿長祚字甿罔不由此相國梁公體兹上哲齊聖廣淵
文敎内洽武功外暢推轂作藩則威懷被於殊俗治兵
敎戰則霆雷赫於萬里道喪時昬䜛邪孔熾豈徒宗社
如綴神器莫主而已哉至於兆庻殱亡衣冠殄滅餘類
殘喘指命崇朝含生業業投足無所遂乃山川反覆草
木塗地與夫仁被行葦之時信及豚魚之日何其遼夐
相去之遠歟公命師鞠旅指景長騖而本朝危切樊鄧
遐遠凶徒盤據水陸相望爰自姑孰届于夏首嚴城勁
卒憑川為固公㳂漢浮江電激風掃舟徒水覆地險雲
傾藉兹義勇前無彊陣拯危京邑清我帝畿撲既燎於
原火免將誅於比屋悠悠兆庶命不在天茫茫六合咸
受其賜匡俗正本人不失職仁信竝行禮樂同暢伊周
未足方軌桓文遠有慙德而爵後藩牧地終秦楚非所
以式酬光烈允答元勲寔由公履謙為本形於造次嘉
數未申晦朔増佇便宜崇斯禮秩允副遐邇之望可進
梁公爵為王以豫州之南譙廬江江州之尋陽郢州之
武昌西陽南徐州之南琅邪南東海晉陵揚州之臨海
永嘉十郡益梁國并前為二十郡其相國揚州牧驃騎
大將軍如故公固辭有詔斷表相國左長史王瑩等率
百僚敦請三月辛卯延陵縣華陽邏主戴車牒稱云十
二月乙酉甘露降茅山彌漫數里正月己酉邏將潘道
蓋於山石穴中得毛龜一二月辛酉邏將徐靈符又於
山東見白麞一丙寅平旦山上雲霧四合須臾有𤣥黄
之色狀如龍形長十餘丈乍隱乍顯久乃從西北升天
丁卯兗州刺史馬元和籖所領東平郡壽張縣見騶虞
一癸巳受梁王之命令曰孤以虛昧任執國鈞雖夙夜
勤止念在興治而育德振民邈然尚遠聖朝永言舊式
隆此眷命侯伯盛典方軌前烈嘉錫隆被禮數昭崇徒
守愿節終隔體諒羣后百司重兹敦奬勉兹厚顔當此
休祚望昆彭以長想欽桓文而歎息思𢎞政塗莫知津
濟邦甸初啓藩宇惟新思覃嘉慶被之下國國内殊死
以下今月十五日昧爽以前一皆原赦鰥寡孤獨不能
自存者賜糓五斛府州所統亦同蠲蕩丙午命王冕十
有二旒建天子旌旗出警入蹕乘金根車駕六馬備五
時副車置旄頭雲罕樂舞八佾設鐘虡宮縣王妃王子
王女爵命之號一依舊儀丙辰齊帝禪位于梁王詔曰
夫五德更始三正迭興馭物資賢登庸啓聖故帝跡所
以代昌王度所以改耀革晦以明由來尚矣齊德淪微
危亡荐襲隆昌凶虐寔違天地永元昬暴取紊人神三
光再沉七廟如綴鼎業幾移含識知泯我高明之祚𦕈
焉將墜永惟屯難冰谷載懷相國梁王天誕睿哲神縱
靈武德格𤣥祇功均造物止宗社之横流反生人之塗
炭扶傾頽構之下拯溺逝川之中九區重緝四維更紐
絶禮還紀崩樂復張文館盈紳戎亭息警浹海㝢以馳
風罄輪裳而稟朔八表呈祥五靈効祉豈止鱗羽禎奇
雲星瑞色而已哉勲茂于百王道昭乎萬代固以明配
上天光華日月者也河嶽表革命之符圖䜟紀代終之
運樂推之心幽顯共積謌頌之誠華裔同著昔水政既
微木德升緒天之歴數寔有所歸握鏡璇樞允集明哲
朕雖庸蔽闇于大道永鑒崇替為日已久敢忘列代之
高義人祇之至願乎今便敬禪于梁即安姑孰依唐虞
晉宋故事四月辛酉宣德皇后令曰西詔至帝憲章前
代敬禪神器于梁明可臨軒遣使恭授璽紱未亡人便
歸于别宮壬戍䇿曰咨爾梁王惟昔邃古之載肇有生
人皇雄大庭之辟赫胥尊盧之后斯竝龍圖鳥跡以前
慌惚杳冥之世固無得而詳焉洎乎農軒炎皥之代放
勲重華之主莫不以大道君萬姓公器御八紘居之如
執朽索去之若捐重負一駕汾陽便有窅然之志蹔適
箕嶺即動讓王之心故知戴黄屋服玉璽非所以示貴
稱尊乘大輅建旂旌蓋欲令歸趣有地是故忘已而字
兆人殉物而君四海及於精華内竭畚橇外勞則撫兹
歸運惟能是與況兼乎笙管革文威圖啓瑞攝提夜朗
熒光晝發者哉四百告終有漢所以高揖黄德既謝魏
氏所以樂推爰及晉宋亦𢎞斯典我太祖握河受歴應
符啓運二葉重光三聖係軌嗣君喪德昬棄紀度毁紊
天綱凋絶地紐茫茫九域翦為仇讐溥天相顧命懸晷
刻斮渉刳孕於事已輕求雞徴杖曽何足譬是以谷滿
川枯山飛鬼哭七廟己危人神無主惟王體兹上哲明
聖在躬禀靈五緯明竝日月彜倫攸序則端冕而協邕
熙時難孔棘則推鋒而拯塗炭功踰造物德濟蒼生澤
無不漸仁無不被上達蒼昊下及川泉文敎與鵬翼齊
舉武功與日車竝運固以幽顯宅心謳訟斯屬豈徒桴
鼓播地卿雲叢天而已哉至如晝覩爭明夜飛枉矢土
淪彗刺日既星亡除舊之徴必顯更姓之符允集是以
義師初踐芳露凝甘仁風既被素文自擾北闕藁街之
使風車火徼之民膜拜稽首願為臣妾鍾石畢變事表
於遷虞蛟魚竝出義彰於事夏若夫長人御衆為之司
牧本同已於萬物乃因心於百姓寶命無常主帝王非
一族今仰祗乾象俯藉人願敬禪神器授帝位於爾躬
大祚告窮天祿永終於戲王允執其中式遵前典以副
昊天之望禋上帝而臨億兆格文祖而膺大業以傳無
疆之祚豈不盛歟又璽書曰夫生者天地之大德人者
含生之通稱竝首同本未知所以異也而禀靈造化賢
愚之情不一託性五常彊柔之分或舛羣后靡一爭犯
交興是故建君立長用相司牧非謂尊驕在上以天下
為私者也兼以三政迭改五運相遷綠文赤字徴河表
洛在昔勛華深達兹義眷求明哲授以蒸人遷虞事夏
本因心於百姓化殷為周實受命於蒼昊爰自漢魏罔
不率由降及晉宋亦遵斯典我高皇所以格文祖而撫
歸運畏上天而恭寶歴者也至于季世禍亂荐臻王度
紛糾姦回熾積億兆夷人刀爼為命已然之逼若綫之
危跼天蹐地逃形無所羣凶挾煽志逞殘戮將欲先殄
衣冠次移龜鼎衡保周召竝列宵人巢幕累卵方此非
切自非英聖遠圖仁為己任則鴟梟厲吻翦焉已及惟
王崇高則天博厚儀地鎔鑄六合陶甄萬有鋒馹交馳
振靈武以遐畧雲雷方扇鞠義旅以勤王揚旍斾於遠
路戮姦宄於魏闕德冠往初功無與二𢎞濟艱難緝熙
王道懷柔萬姓經營四方舉直錯枉較如畫一待旦同
乎殷后日昃過於周文風化肅穆禮樂交暢加以赦過
宥罪神武不殺盛德昭於景緯至義感於鬼神若夫納
彼大麓膺此歸運烈風不迷樂推攸在治五韙於已亂
重九鼎於既輕自聲敎所及車書所至革靣回首謳吟
德澤九山滅祲四瀆安流祥風扇起淫雨靜息𤣥甲遊
於芳荃素文馴於郊苑躍九川於清漢鳴六象於高崗
靈瑞雜杳𤣥符昭著至於星孛紫宮水効孟月飛鴻滿
野長彗横天取新之應既昭革故之徴必顯加以天表
秀特軒狀堯姿君臨之符諒非一揆書云天鑒厥德用
集大命詩云文王在上於昭于天所以二儀乃眷幽明
允叶豈惟宅是萬邦緝兹謳訟而已哉朕是用擁璇沉
首屬懷聖哲昔水行告厭我太祖既受命代終在日天
祿云謝亦以木德而傳於梁遠尋前典降惟近代百辟
遐邇莫違朕心今遣使持節兼太保侍中中書監兼尚
書令汝南縣開國侯亮兼太尉散騎常侍中書令新呉
縣開國侯志奉皇帝璽紱受終之禮一依唐虞故事王
其陟兹元后君臨萬方式傳洪烈以答上天之休命高
祖抗表陳讓表不獲通於是齊百官豫章王元琳等八
百一十九人及梁臺侍中臣雲等一百一十七人竝上
表勸進高祖謙讓不受是日太史令蔣道秀陳天文符
䜟六十四條事竝明著羣臣重表固請乃從之
　
　
　
　
　梁書卷一
　梁書卷一考證
武帝紀上虎眎其間以觀天下○凡虎字南史俱作武
　閣本俱作獸避諱也今獨作虎不知何時所改
必漏吾謀内是馳兩空函定一州矣○南史無必漏吾
　謀内五字
旌斾未臨全州稽服○未南本作小
以豫州之梁郡歴陽南徐州之義興揚州之淮南宣城
　呉興㑹稽新安東揚十郡封公為梁公○呉興上應
　從舊本尚有一呉字方與十郡之數合
南兖州隊主陳文興於桓城内鑿井○桓南史作宣武
　
　
　
　
　
　　梁書卷一考證
欽定四庫全書
　梁書卷二
　　唐　散　騎　常　侍　姚　思　亷　撰
　本紀第二
　　武帝中
天監元年夏四月丙寅高祖即皇帝位於南郊設壇柴
燎告類於天曰皇帝臣衍敢用𤣥牡昭告於皇天后帝
齊氏以歴運斯既否終則亨欽若天應以命于衍夫任
是司牧惟能是授天命不于常帝王非一族唐謝虞受
漢替魏升爰及晉宋憲章在昔咸以君德馭四海元功
子萬姓故能大庇氓黎光宅區宇齊代云季世主昬凶
狡焉羣慝是崇是長肆厥姦回暴亂以播虐于我有邦
俾溥天惴惴將墜于深壑九服八荒之内連率岳牧之
君蹶角頓顙匡救無術臥薪待然援天靡訴衍投𬒮星
言摧鋒萬里厲其掛冠之情用拯兆民之切銜膽誓衆
覆鋭屠堅建立人主克翦昬亂遂因時來宰司邦國濟
民康世實有厥勞而晷緯呈祥川岳効祉朝夕坰牧日
月郊畿代終之符既顯革運之期已萃殊俗百蠻重譯
獻欵人神遠邇罔不和㑹於是羣公卿士咸致厥誠竝
以皇乾降命難以謙拒齊帝脱屣萬邦授以神器衍自
惟匪德辭不獲許仰迫上𤣥之睠俯惟億兆之心宸極
不可久曠民神不可乏主遂藉樂推膺此嘉祚以兹寡
薄臨御萬方顧求夙志永言祗惕敬簡元辰恭兹大禮
升壇受禪告類上帝克播休祉以𢎞盛烈式傳厥後用
永保于我有梁惟明靈是饗禮畢備法駕即建康宮臨
太極前殿詔曰五精遞襲皇王所以受命四海樂推殷
周所以改物雖禪代相舛遭㑹異時而微明迭用其流
遠矣莫不振民育德光被黎元朕以寡闇命不先後寧
濟之功屬當期運乘此時來因心萬物遂振厥弛維大
造區夏永言前蹤義均慚德齊氏以代終有徴歴數云
改欽若前載集大命于朕躬顧惟菲德辭不獲命寅畏
上靈用膺景業執禋柴之禮當與能之祚繼迹百王君
臨四海若涉大川罔知攸濟洪基初兆萬品權輿思俾
慶澤覃被率土可大赦天下改齊中興二年為天監元
年賜民爵二級文武加位二等鰥寡孤獨不能自存者
人糓五斛逋布口錢宿債勿復收其犯鄉論清議贓汙
淫盜一皆蕩滌洗除前注與之更始封齊帝為巴陵王
全食一郡載天子旌旗乘五時副車行齊正朔郊祀天
地禮樂制度皆用齊典齊宣德皇后為齊文帝妃齊后
王氏為巴陵王妃詔曰興運升降前代舊章齊世王侯
封爵悉皆降省其有効著艱難者别有後命惟宋汝隂
王不在除例又詔曰大運肇升嘉慶惟始刼賊餘口沒
在臺府者悉可蠲放諸流徙之家竝聽還本追尊皇考
為文皇帝廟曰太祖皇妣為獻皇后追諡妃郗氏為德
皇后追封兄太傅懿為長沙郡王諡曰宣武齊後軍諮
議敷為永陽郡王諡曰昭弟齊太常暢為衡陽郡王諡
曰宣齊給事黄門侍郎融為桂陽郡王諡曰簡是日詔
封文武功臣新除車騎將軍夏侯詳等十五人為公侯
食邑各有差以弟中䕶軍宏為揚州刺史封為臨川郡
王南徐州刺史秀安成郡王雍州刺史偉建安郡王左
衞將軍恢鄱陽郡王荆州刺史憺始興郡王丁卯加領
軍將軍王茂鎭軍將軍以中書監王亮為尚書令中軍
將軍相國左長史王瑩為中書監撫軍將軍吏部尚書
沈約為尚書僕射長兼侍中范雲為散騎常侍吏部尚
書詔曰宋氏以來竝恣淫侈傾宮之富遂盈數千推算
五都愁窮四海竝嬰罹寃横拘逼不一撫絃命管良家
不被蠲織室繡房幽厄猶見役弊國傷和莫斯為甚凡
後宮樂府西解暴室諸如此例一皆放遣若衰老不能
自存官給廪食戊辰車騎將軍高麗王高雲進號車騎
大將軍鎭東大將軍百濟王餘大進號征東大將軍安
西將軍宕昌王梁彌頜進號鎭西將軍鎭東大將軍倭
王武進號征東將軍鎭西將軍河南王吐谷渾休留代
進號征西將軍巴陵王薨於姑孰追諡為齊和帝終禮
一依故事己巳以光祿大夫張瓌為右光祿大夫庚午
鎭南將軍江州刺史陳伯之進號征南將軍詔曰觀風
省俗哲后𢎞規狩岳廵方明王盛軌所以重華在上五
品聿修文命肇基四載斯履故能物色幽微耳目屠釣
致王業於緝熙被淳風於遐邇朕以寡薄昧于治方藉
代終之運當符命之重取監前古懔若馭朽思所以振
民育德去殺勝殘解網更張置之仁壽而明慚照遠智
不周物兼以歳之不易未遑卜征興言夕惕無忘鑒寐
可分遣内侍周省四方觀政聽謡訪賢舉滯其有田野
不闢獄訟無章忘公殉私侵魚是務者悉隨事以聞若
懷寶迷邦藴奇待價蓄響藏真不求聞逹竝依名騰奏
㒺或遺隱使輶軒所届如朕親覽焉又詔曰金作贖刑
有聞自昔入縑以免施於中代民悦法行莫尚乎此永
言叔世偷薄成風嬰諐入罪厥塗匪一斷弊之書日纒
於聽覽鉗欽之刑歳積於牢犴死者不可復生生者無
因自返由此而望滋實庸可致乎朕夕惕思治念崇政
術斟酌前王擇其令典有可以憲章邦國㒺不由之釋
愧心於四海昭情素於萬物俗偽日久禁網彌繁漢文
四百邈焉已遠雖省事清心無忘日用而委銜廢䇿事
未獲從可依周漢舊典有罪入贖外詳為條格以時奏
聞辛未以中領軍蔡道恭為司州刺史以新除謝沐縣
公蕭寶義為巴陵王以奉齊祀復南蘭陵武進縣依前
代之科徴謝朏為左光祿大夫開府儀同三司何𦙍為
右光祿大夫改南東海為蘭陵郡土斷南徐州諸僑郡
縣癸酉詔曰商俗甫移遺風尚熾下不上達由來遠矣
升中馭索増其懔然可於公車府謗木肺石傍各置一
函若肉食莫言山阿欲有横議投謗木函若從我江漢
功在可䇿犀兕徒弊龍蛇方縣次身才高妙擯壓莫通
懷傅呂之術抱屈賈之歎其理有皦然受困包匭夫大
政侵小豪門陵賤四民已窮九重莫達若欲自申竝可
投肺石函甲戍詔斷遠近上慶禮又詔曰禮闈文閣宜
率舊章貴賤既位各有差等俯仰拜伏以明王度濟濟
洋洋具瞻斯在頃因多難治綱弛落官非積及榮由幸
至六軍尸四品之職青紫治白簿之勞振衣朝伍長揖
卿相趨步廣闥竝驅丞郎遂冠履倒錯珪甑莫辨靜言
疚懷思返流弊且翫法惰官動成逋弛罰以常科終未
懲革夫檟楚申威蓋代斷趾笞捶有令如或可從外詳
共平議務盡厥理癸未詔相國府職吏可依資勞度臺
若職限已盈所度之餘及驃騎府竝可賜滿閏月丁酉
以行宕昌王梁彌邕為安西將軍河涼二州刺史正封
宕昌王壬寅以車騎將軍夏侯詳為右光祿大夫詔曰
成務𢎞風肅厲内外實由設官分職互相懲糾而頃壹
拘常式見失方奏多容違惰莫肯執咎憲網日弛漸以
為俗今端右可以風聞奏事依元熙舊制五月乙亥夜
盜入南北掖燒神獸門總章觀害衞尉卿張𢎞䇿戊于
江州刺史陳伯之舉兵反以領軍將軍王茂為征南將
軍江州刺史率衆討之六月庚戍以行北秦州刺史楊
紹先為北秦州刺史武都王是月陳伯之奔魏江州平
前益州刺史劉季連據成都反八月戊戌置建康三官
乙巳平北將軍西涼州刺史象舒彭進號安西將軍封
鄧至王丁未詔中書監王瑩等八人叅定律令是月詔
尚書曹郎依昔奏事林邑干陁利國各遣使獻方物冬
十一月己未立小廟甲子立皇子統為皇太子十二月
丙申以國子祭酒張稷為䕶軍將軍辛亥䕶軍將軍張
稷免是歳大旱米斗五千人多餓死
二年春正月甲寅朔詔曰三訊五聽著自聖典哀矜折
獄義重前誥蓋所以明愼用刑深戒疑枉成功致治罔
不由兹朕自藩部常躬訊錄求理得情洪細必盡末運
弛綱斯政又闕牢犴沉壅申訴靡從朕屬當期運君臨
兆億雖復齋居宣室留心聽斷而九牧遐荒無因臨覽
深懼懷寃就鞫匪惟一方可申敕諸州月一臨訊博詢
擇善務在確實乙卯以尚書僕射沈約為尚書左僕射
吏部尚書范雲為尚書右僕射前將軍鄱陽王恢為南
徐州刺史尚書令王亮為左光祿大夫右衞將軍柳慶
遠為中領軍丙辰尚書令新除左光祿大夫王亮免夏
四月癸卯尚書刪定郎蔡法度上梁律二十卷令三十
卷科四十卷五月丁巳尚書右僕射范雲卒乙丑益州
刺史鄧元起克成都曲赦益州壬申斷諸郡縣獻奉二
宮惟諸州及㑹稽職惟嶽牧許薦任土若非地産亦不
得貢六月丁亥詔以東陽信安豐安三縣水潦漂損居
民資業遣使周履量蠲課調是夏多癘疫以新除左光
祿大夫謝朏為司徒尚書令甲午以中書監王瑩為尚
書右僕射秋七月扶南龜兹中天竺國各遣使獻方物
冬十月魏寇司州十一月乙卯雷電大雨晦是夜又雷
乙亥尚書左僕射沈約以母憂去職
三年春正月戊申後將軍揚州刺史臨川王宏進號中
軍將軍癸丑以尚書右僕射王瑩為尚書左僕射太子
詹事柳惔為尚書右僕射前尚書左僕射沈約為鎭軍
將軍二月魏䧟梁州三月隕霜殺草五月丁巳以扶南
國王憍陳如闍耶跋摩為安南將軍六月丙子詔曰昔
哲王之宰世也每歳卜征躬事巡省民俗政刑㒺不必
逮末代風凋久曠兹典雖欲肆遠忘勞究臨幽仄而居
今行古事未易從所以日晏踟蹰情同再撫總總九州
遠近民庶或川路幽遐或貧羸老疾懷寃抱理莫由自
申所以東海匹婦致災邦國西土孤魂登樓請訴念此
于懷中夜太息可分將命巡行州部其有深寃鉅害抑
鬱無歸聽詣使者依源自列庶以矜隱之念昭被四方
逷聽遠聞事均親覽癸未大赦天下秋七月丁未以光
祿大夫夏侯詳為車騎將軍湘州刺史湘州刺史楊公
則為中䕶軍甲子立皇子綜為豫章郡王八月魏䧟司
州詔以南義陽置司州九月壬子以河南王世子伏連
籌為鎭西將軍西秦河二州刺史河南王北天竺國遣
使獻方物冬十一月甲子詔曰設敎因時淳薄異政刑
以世革輕重殊風昔商俗未移民散久矣嬰網䧟辟日
夜相尋若悉加正法則赭衣塞路竝申𢎞宥則難用為
國故使有罪入贖以全元元之命令遐邇知禁圄犴稍
虛率斯以往庶幾刑措金作權典宜在蠲息可除贖罪
之科是歳多疾疫
四年春正月癸卯朔詔曰今九流常選年未三十不通
一經不得解褐若有才同甘顔勿限年次置五經博士
各一人以鎭北將軍雍州刺史建安王偉為南徐州刺
史南徐州刺史鄱陽王恢為郢州刺史中領軍柳慶遠
為雍州刺史丙午省鳯皇銜書伎戊申詔曰夫禋郊饗
帝至敬攸在致誠盡慤猶懼有違而往代多令宮人縱
觀兹禮帷宮廣設輺軿耀路非所以仰虔蒼昊昭感上
靈屬車之閒見譏前世便可自今停止辛亥輿駕親祀
南郊赦天下二月壬午遣衞尉卿楊公則率宿衞兵塞
洛口壬辰交州刺史李凱據州反長史李畟討平之曲
赦交州戊戌以前郢州刺史曹景宗為中護軍是月立
建興苑於秣陵建興里夏四月丁巳以行宕昌王梁彌
博為安西將軍河涼二州刺史宕昌王是月自甲寅至
壬戌甘露連降華林園五月辛卯建康縣朔隂里生嘉
禾一莖十二穗六月庚戌立孔子廟壬戌歳星晝見秋
七月辛卯右光祿大夫張瓌卒八月庚子老人星見冬
十月丙午北伐以中軍將軍揚州刺史臨川王宏都督
北討諸軍事尚書右僕射柳惔為副是歳以興師費用
王公以下各上國租及田糓以助軍資十一月辛未以
都官尚書張稷為領軍將軍甲午天晴朗西南有電光
聞如雷聲三十二月司徒尚書令謝朏以所生母憂去
職是歳大穰米斛三十
五年春正月丁卯朔詔曰在昔周漢取士方國頃代凋
訛幽仄罕被人孤地絶用隔聽覽士操淪胥因兹靡勸
豈其岳瀆縱靈偏有厚薄實由知與不知用與不用耳
朕以菲德君此兆民而兼明廣照屈於堂戸飛耳長目
不及四方永言愧懷無忘旦夕凡諸郡國舊族邦内無
在朝位者選官搜括使郡有一人乙亥以前司徒謝朏
為中書監司徒衞將軍鎭軍將軍沈約為右光祿大夫
豫章王綜為南徐州刺史丁丑以尚書左僕射王瑩為
䕶軍將軍僕射如故甲申立皇子綱為晉安郡王丁亥
太白晝見二月庚戌以太常張充為吏部尚書三月丙
寅朔日有蝕之癸未魏宣武帝從弟翼率其諸弟來降
輔國將軍劉思效破魏青州刺史元繫於膠水丁亥陳
伯之自壽陽率衆歸降夏四月丙申廬陵高昌之仁山
獲銅劒二始豐縣獲八目龜一甲寅詔曰朕昧旦齋居
惟刑是恤三辟五聽寢興載懷故陳肺石於都街増官
司於詔獄殷懃親覽小大以情而明愼未洽囹圄尚擁
永言納隍在予興愧凡犴獄之所可遣法官近侍遞錄
囚徒如有枉滯以時奏聞五月辛未太子左衞率張惠
紹克魏宿預城乙亥臨川王宏前軍克梁城辛巳豫州
刺史韋叡克合肥城丁亥廬江太守裴邃克羊石城庚
寅又克霍丘城辛卯太白晝見六月庚子青冀二州刺
史桓和前軍克朐山城秋七月乙丑鄧至國遣使獻方
物八月戊戌老人星見辛酉作太子宮冬十一月甲子
京師地震乙丑以師出淹時大赦天下魏寇鍾離遣右
衞將軍曹景宗率衆赴援十二月癸卯司徒謝朏薨
六年春正月辛酉朔詔曰徑寸之寶或隱沙泥以人廢
言君子斯戒朕聽朝晏罷思闡政術雖百辟卿士有懷
必聞而蓄響邊遐未臻魏闕或屈以貧陋或間以山川
頓足延首無因奏達豈所以沉浮靡漏遠邇兼得者乎
四方士民若有欲陳言刑政益國利民淪礙幽遠不能
自通者可各詮條布懷於刺史二千石有可申採大小
以聞己卯詔曰夫有天下者義非為已凶荒疾癘兵革
水火有一於此責歸元首今祝史請禱繼諸不善以朕
身當之永使災害不及萬姓俾兹下民稍蒙寧息不得
為朕祈福以増其過特班遠邇咸令遵奉二月甲辰老
人星見三月庚申朔隕霜殺草是月有三象入京師夏
四月壬辰置左右驍騎左右游撃將軍官癸巳曹景宗
韋叡等破魏軍於邵陽洲斬獲萬計癸卯以右衛將軍
曹景宗為領軍將軍徐州刺史己酉以江州刺史王茂
為尚書右僕射中書令安成王秀為平南將軍江州刺
史分湘廣二州置衡州丁巳以中軍將軍揚州刺史臨
川王宏為驃騎將軍開府儀同三司撫軍將軍建安王
偉為揚州刺史右光祿大夫沈約為尚書左僕射尚書
左僕射王瑩為中軍將軍五月己未以新除左驍騎將
軍長沙王深業為中䕶軍癸亥以侍中袁昂為吏部尚
書己巳置中衞中權將軍改驍騎為雲騎游撃為游騎
辛未右將軍揚州刺史建安王偉進號中權將軍六月
庚戌以車騎將軍湘州刺史夏侯詳為左光祿大夫新
除金紫光祿大夫柳惔為安南將軍湘州刺史新呉縣
獲四目龜一秋七月甲子太白晝見丙寅分廣州置桂
州丁亥以新除尚書右僕射王茂為中衞將軍八月戊
子赦天下戊戌大風折木京師大水因濤入加御道七
尺九月嘉禾一莖九穗生江陵縣丁亥改閲武堂為德
陽堂聽訟堂為儀賢堂丙戌以左衞將軍呂僧珍為平
北將軍南兗州刺史豫章内史蕭昌為廣州刺史冬十
月壬寅以五兵尚書徐勉為吏部尚書閠月乙丑以驃
騎將軍開府儀同三司臨川王宏為司徒行太子太傅
尚書左僕射沈約為尚書令行太子少傅吏部尚書袁
昂為左僕射戊寅平西將軍荆州刺史始興王憺進號
安西將軍甲申以光祿大夫夏侯詳為尚書左僕射十
二月丙辰尚書左僕射夏侯詳卒乙丑魏淮陽鎭都軍
主常邕和以城内屬分豫州置霍州
七年春正月乙酉朔詔曰建國君民立敎為首不學將
落嘉植靡由朕肇基明命光宅區宇雖耕耘雅業傍闡
藝文而成器未廣志本猶闕非所以鎔範貴遊納諸軌
度思欲式敦讓齒自家刑國今聲訓所漸戎夏同風宜
大啟庠斆博延胄子務彼十倫𢎞此三德使陶鈞遠被
微言載表中行將軍領太子詹事王茂進號車騎將軍
戊戌作神龍仁虎闕於端門大司馬門外壬子以領軍
將軍曹景宗為中衞將軍衛尉蕭景兼領軍將軍二月
乙卯廬江灊縣獲銅鍾二新作國門于越城南乙丑増
置鎭衞將軍以下各有差庚午詔於州郡縣置州望郡
宗鄉豪各一人專掌搜薦乙亥以車騎大將軍高麗王
高雲為撫平大將軍開府儀同三司平北將軍南兗州
刺史呂僧珍為領軍將軍丙子以中䕶軍長沙王深業
為南兗州刺史兼領軍將軍蕭景為雍州刺史雍州刺
史柳慶遠為䕶軍將軍夏四月乙卯皇太子納妃赦大
辟以下頒賜朝臣及近侍各有差辛未秣陵縣獲靈龜
一戊寅餘姚縣獲古銅劒二五月己亥詔復置宗正太
僕大匠鴻臚又増太府大舟仍先為十二卿癸卯以平
南將軍江州刺史安成王秀為平西將軍荆州刺史安
西將軍荆州刺史始興王憺為䕶軍將軍中衞將軍曹
景宗為安南將軍江州刺史六月辛酉復建修二陵周
回五里内居民改陵監為令秋七月丁亥月犯氐八月
癸丑安南將軍江州刺史曹景宗卒丁巳赦大辟以下
未結正者甲戍平西將軍荆州刺史安成王秀進號安
西將軍雲麾將軍郢州刺史鄱陽王恢進號平西將軍
老人星見九月丁亥詔曰芻牧必往姬文垂則雉兔有
刑姜宣致貶藪澤山林毓材是出斧斤之用比屋所資
而頃世相承竝加封固豈所謂與民同利惠兹黔首凡
公家諸屯戍見封熂者可悉開常禁壬辰置童子奉車
郎癸巳立皇子績為南康郡王己亥月犯東井冬十月
丙寅以呉興太守張稷為尚書左僕射丙子魏陽關主
許敬珍以城内附詔大舉北伐以䕶軍將軍始興王憺
為平北將軍率衆入清車騎將軍王茂率衆向宿預丁
丑魏懸瓠鎭軍主白皁生豫州刺史胡遜以城内屬以
皁生為鎮北將軍司州刺史遜為平北將軍豫州刺史
十一月辛巳鄞縣言甘露降
八年春正月辛巳輿駕親祀南郊赦天下内外文武各
賜勞一年壬辰魏鎭東參軍成景儁斬宿預城主嚴仲
寶以城内屬二月壬戍老人星見夏四月以北巴西郡
置南梁州戊申以䕶軍將軍始興王憺為中衞將軍司
徒行太子太傅臨川王宏為司空揚州刺史車騎將軍
領太子詹事王茂即本號開府儀同三司丁卯魏楚王
城主李國興以城内附丙子以中軍將軍丹陽尹王瑩
為右光祿大夫五月壬午詔曰學以從政殷勤往哲祿
在其中抑亦前事朕思闡治綱每敦儒術軾閭闢館造
次以之故負袠成風甲科閒出方當置諸周行飾以青
紫其有能通一經始末無倦者䇿實之後選可量加叙
錄雖復牛監羊肆寒品後門竝隨才試吏勿有遺隔秋
七月癸巳巴陵王蕭寶義薨八月戊午老人星見冬十
月乙巳以中軍將軍始興王憺為鎭北將軍南兗州刺
史南兗州刺史長沙王深業為護軍將軍
九年春正月乙亥以尚書令行太子少傅沈約為左光
祿大夫行少傅如故右光祿大夫王瑩為尚書令行中
撫將軍建安王偉領䕶軍將軍鎭北將軍南兗州刺史
始興王憺為鎭西將軍益州刺史太常卿王亮為中書
監丙子以輕車將軍晉安王綱為南兗州刺史庚寅新
作緣淮塘北岸起石頭迄東冶南岸起後渚籬門迄三
橋三月己丑車駕幸國子學親臨講肄賜國子祭酒以
下帛各有差乙未詔曰王子從學著自禮經貴遊咸在
實惟前誥所以式廣義方克隆敎道今成均大啟元良
齒讓自斯以降竝宜肄業皇太子及玉侯之子年在從
師者可令入學于闐國遣使獻方物夏四月丁巳革選
尚書五都令史用寒流林邑國遣使獻白猴一五月己
亥詔曰朕達聽思治無忘日昃而百司羣務其途不一
隨時適用各有攸宜若非總㑹衆言無以備兹親覽自
今臺閣省府州郡鎮戍應有職僚之所時共集議各陳
損益具以奏聞中書監王亮卒六月癸丑盜殺宣城太
守朱僧勇癸酉以中撫將軍領護軍建安王偉為鎭南
將軍江州刺史閠月己丑宣城盜轉寇呉興縣太守蔡
撙討平之秋七月己巳老人星見冬十二月癸未輿駕
幸國子學䇿試胄子賜訓授之司各有差
十年春正月辛丑輿駕親祀南郊大赦天下居局治事
賜勞二年癸卯以尚書左僕射張稷為安北將軍青冀
二州刺史郢州刺史鄱陽王恢為䕶軍將軍甲辰以南
徐州刺史豫章王綜為郢州刺史輕車將軍南康王績
為南徐州刺史戊申騶虞一見荆州華容縣以左民尚
書王暕為吏部尚書辛酉輿駕親祀明堂三月辛丑盜
殺東莞琅邪二郡太守鄧晰以朐山引魏軍遣振遠將
軍馬仙琕討之是月魏徐州刺史盧昶帥衆赴朐山夏
五月癸酉安豐縣獲一角𤣥龜丁丑領軍呂僧珍卒己
卯以國子祭酒張克為尚書左僕射太子詹事柳慶遠
為領軍將軍乙酉嘉蓮一莖三花生樂遊苑秋七月丙
辰詔曰昔公卿面陳載在前史令僕陛奏列代明文所
以釐彼庻績成兹羣務晉氏陵替虚誕為風自此相因
其失彌遠遂使武帳空勞無汲公之奏丹墀徒闢闕鄭
生之履三槐八座應有務之百官宜有所論可入陳啟
庶藉周爰少匡寡薄九月丙申天西北隆隆有聲赤氣
下至地冬十二月癸酉山車見于臨城縣庚辰馬仙琕
大破魏軍斬馘十餘萬剋復朐山城是歳初作宮城門
三重樓及開二道宕昌國遣使獻方物
十一年春正月壬辰詔曰夫刑法悼耄罪不收孥禮著
明文史彰前事蓋所以申其哀矜故罰有弗及近代相
因厥網彌峻髫年華髪同坐入諐雖懲惡勸善宜窮其
制而老幼流離良亦可愍自今逋讁之家及罪應質作
若年有老小可停將送加左光祿大夫行太子少傅沈
約特進鎭南將軍江州刺史建安王偉儀同三司司空
揚州刺史臨川王宏進位為太尉驃騎將軍王茂為司
空尚書令雲麾將軍王瑩進號安左將軍安北將軍青
冀二州刺史張稷進號領北將軍二月戊辰新昌濟陽
二郡野蠶成繭三月丁巳曲赦揚徐二州築西靜壇於
鍾山庚申高麗國遣使獻方物四月戊子詔曰去歲朐
山大殲醜類宜為京觀用旌武功但伐罪弔民皇王盛
軌掩骼埋胔仁者用心其下青州悉使收藏百濟扶南
林邑國竝遣使獻方物六月辛巳以司空王茂領中權
將軍九月辛亥宕昌國遣使獻方物冬十一月乙未以
呉郡太守袁昂兼尚書右僕射己酉降太尉揚州刺史
臨川王宏為驃騎將軍開府同三司之儀癸丑齊宣德
太妃王氏薨十二月己未以安西將軍荆州刺史安成
王秀為中衛將軍䕶軍將軍鄱陽王恢為平西將軍荆
州刺史
十二年春正月辛卯輿駕親祀南郊赦大辟以下二月
辛酉以兼尚書右僕射袁昂為尚書左僕射丙寅詔曰
掩骼埋胔義重周經槥櫝有加事美漢䇿朕向隅載懷
每勤造次收藏之命亟下哀矜而寓縣遐深遵奉未洽
髐然路隅往往而有言愍沉枯彌勞傷惻可明下遠近
各廵境界若委骸不葬或蒢衣莫改即就收斂量給棺
具庶夜哭之魂斯慰霑霜之骨有歸辛巳新作太極殿
改為十三閒三月癸卯以湘州刺史王珍國為䕶軍將
軍閠月乙丑特進中軍將軍沈約卒夏四月京邑大水
六月癸巳新作太廟増基九尺庚子太極殿成秋九月
戊午以鎭南將軍開府儀同三司江州刺史建安王偉
為撫軍將軍儀同如故驃騎將軍開府同三司之儀揚
州刺史臨川王宏為司空領中權將軍王茂為驃騎將
軍開府同三司之儀江州刺史冬十月丁亥詔曰明堂
地勢卑濕未稱乃心外可量就埤起以盡誠敬
十三年春正月壬戌以丹陽尹晉安王綱為荆州刺史
癸亥以平西將軍荆州刺史鄱陽王恢為鎭西將軍益
州刺史丙寅以翊右將軍安成王秀為安西將軍郢州
刺史二月丁亥輿駕親耕籍田赦天下孝悌力田賜爵
一級老人星見三月辛亥以新除中撫將軍開府儀同
三司建安王偉為左光祿大夫夏四月辛卯林邑國遣
使獻方物壬辰以郢州刺史豫章王綜為安右將軍五
月辛亥以通直散騎常侍韋叡為中䕶軍六月己亥以
南兗州刺史蕭景為領軍將軍領軍將軍柳慶遠為安
北將軍雍州刺史秋七月乙亥立皇子綸為邵陵郡王
繹為湘東郡王紀為武陵郡王八月癸卯扶南于闐國
各遣使獻方物是歳作浮山堰
十四年春正月乙巳朔皇太子冠赦天下賜為父後者
爵一級王公以下班賚各有差停遠近上慶禮丙午安
左將軍尚書令王瑩進號中權將軍以鎮西將軍始興
王憺為中撫將軍辛亥輿駕親祀南郊詔曰朕恭祗明
祀昭事上靈臨竹宮而登泰壇服裘冕而奉蒼璧柴望
既升誠敬克展思所以對越乾元𢎞宣德敎而缺于治
道政法多昧實佇羣才用康庶績可班下遠近博採英
異若有確然鄉黨獨行州閭肥遯丘園不求聞達藏器
待時未加收採或賢良方正孝悌力田竝即騰奏具以
名上當擢彼周行試以邦邑庶百司咸事兆民無隱又
世輕世重隨時約法前以劓墨用代重辟猶念改悔其
路已壅竝可省除丙寅汝隂王劉𦙍薨二月庚寅芮芮
國遣使獻方物戊戌老人星見辛丑以中護軍韋叡為
平北將軍雍州刺史新除中撫將軍始興王憺為荆州
刺史夏四月丁丑驃騎將軍開府同三司之儀江州刺
史王茂薨五月丁巳以荆州刺史晉安王綱為江州刺
史秋八月乙未老人星見九月癸亥以長沙王深業為
䕶軍將軍狼牙脩國遣使獻方物
十五年春正月己巳詔曰觀時設敎王政所先兼而利
之實為務本移風致治咸由此作頃因革之令隨事必
下而張弛之要未臻厥宜民瘼猶繁亷平尚寡所以竚
旒纊而載懷朝玉帛而興歎可申下四方政有不便於
民者所在具條以聞守宰若清潔可稱或侵漁為蠧分
别奏上將行黜陟長吏勸課躬履堤防勿有不脩致妨
農事關市之賦或有未允外時參量優減舊格三月戊
辰朔日有蝕之夏四月丁未以安右將軍豫章王綜兼
䕶軍高麗國遣使獻方物五月癸未以司空揚州刺史
臨川王宏為中書監驃騎大將軍刺史如故六月丙申
改作小廟畢庚子以尚書令王瑩為左光祿大夫開府
儀同三司尚書右僕射袁昂為尚書左僕射吏部尚書
王暕為尚書右僕射秋八月老人星見芮芮河南遣使
獻方物九月辛巳左光祿大夫開府儀同三司王瑩薨
壬辰赦天下冬十月戊午以丹陽尹長沙王深業為湘
州刺史十一月丁卯以兼䕶軍豫章王綜為安前將軍
交州刺史李畟斬交州反者阮宗孝傳首京師曲赦交
州壬午以雍州刺史韋叡為䕶軍將軍
十六年春正月辛未輿駕親祀南郊詔曰朕當扆思治
政道未明昧旦劬勞亟移星紀今太皥御氣勾芒首節
升中就陽禋敬克展務承天休布兹和澤尤貧之家勿
收今年三調其無田業者所在量宜賦給若民有産子
即依格優蠲孤老鰥寡不能自存咸加賑䘏班下四方
諸州郡縣時理獄訟勿使寃滯竝若親覽二月庚戌老
人星見甲寅以安前將軍豫章王綜為南徐州刺史三
月丙子河南王遣使獻方物夏四月甲子初去宗廟牲
潮溝獲白雀一六月戊申以廬陵王續為江州刺史七
月丁丑以郢州刺史安成王秀為鎭北將軍雍州刺史
八月辛丑老人星見扶南婆利國各遣使獻方物冬十
月去宗廟薦脩始用蔬果
十七年春正月丁巳朔詔曰夫樂所自生含識之常性
厚下安宅馭世之通規朕矜此庶氓無忘待旦亟𢎞生
聚之畧每布寛恤之恩而編戸未滋遷徙尚有輕去故
鄉豈其本志資業殆闕自返莫由巢南之心亦何能弭
今開元發歳品物惟新思俾黔黎各安舊所將使郡無
曠土邑靡游民雞犬相聞桑柘交珍凡天下之民有流
移他境在天監十七年正月一日以前可開恩半歳悉
聽還本蠲課三年其流寓過遠者量加程日若有不樂
還者即使著土籍為民准舊課輸若流移之後本鄉無
復居宅者村司三老及餘親屬即為詣縣告請村内官
地官宅令相容受使戀本者還有所託凡坐為市埭諸
職割盜衰滅應被封籍者其田宅車牛是民生之具不
得悉以沒入皆優量分留使得自止其商賈富室亦不
得頓相兼併遁叛之身罪無輕重竝許首出還復民伍
若有拘限自還本役竝為條格咸使知聞二月癸巳鎭
北將軍雍州刺史安成王秀薨甲辰大赦天下乙卯以
領石頭戍事南康王績為南兗州刺史三月甲申老人
星見丙申改封建安王偉為南平王夏五月戊寅驃騎
大將軍揚州刺史臨川王宏免己卯干陁利國遣使獻
方物以領軍將軍蕭景為安右將軍監揚州辛巳以臨
川王宏為中軍將軍中書監六月乙酉以益州刺史鄱
陽王恢為領軍將軍中軍將軍中書監臨川王宏以本
號行司徒癸卯以國子祭酒蔡撙為吏部尚書秋八月
壬寅老人星見詔以兵騶奴婢男年登六十女年登五
十免為平民冬十月乙亥以中軍將軍行司徒臨川王
宏為中書監司徒十一月辛亥以南平王偉為左光祿
大夫開府儀同三司
十八年春正月甲申以領軍將軍鄱陽王恢為征西將
軍開府儀同三司荆州刺史荆州刺史始興王憺為中
撫將軍開府儀同三司領軍以尚書左僕射袁昂為尚
書令尚書右僕射王暕為尚書左僕射太子詹事徐勉
為尚書右僕射辛卯輿駕親祀南郊孝悌力田賜爵一
級二月戊午老人星見四月丁巳大赦天下秋七月甲
申老人星見于闐扶南國各遣使獻方物
　
　
　
　
　
　
　
　
　
　
　
　
　
　
　
　梁書卷二
　梁書卷二考證
武帝紀中安西將軍宕昌王梁彌頜○頜一本作頡
以扶南國王憍陳如闍耶跋摩為安南將軍○跋南本
　作跛
六月辛酉復建修二陵周回五里内居民改陵監為令
　○南史周回五里内居民下有賜復終身四字今刪
　去便文義不全矣
男年登六十女年登五十免為平民○南史作男年六
　十六女年六十
　
　
　
　
　
　
　梁書卷二考證
欽定四庫全書
　梁書卷三
　　唐　散　騎　常　侍　姚　思　亷　撰
　本紀第三
　　武帝下
普通元年春正月乙亥朔改元大赦天下賜文武勞位
孝悌力田爵一級尤貧之家勿收常調鰥寡孤獨竝加
贍䘏丙子日有蝕之己卯以司徒臨川王宏為太尉揚
州刺史安右將軍監揚州蕭景為安西將軍郢州刺史
尚書左僕射王暕以母憂去職金紫光祿大夫王份為
尚書左僕射庚子扶南高麗國各遣使獻方物二月壬
子老人星見癸丑以高麗王世子安為寧東將軍高麗
王三月丙戌滑國遣使獻方物夏四月甲午河南王遣
使獻方物六月丁未以䕶軍將軍韋叡為車騎將軍秋
七月己卯江淮海竝溢辛卯以信威將軍邵陵王綸為
江州刺史八月庚戍老人星見甲子新除車騎將軍韋
叡卒九月乙亥有星晨見東方光爛如火冬十月辛亥
以宣惠將軍長沙王深業為䕶軍將軍辛酉以丹陽尹
晋安王綱為平西將軍益州刺史
二年春正月甲戍以南徐州刺史豫章王綜為鎭右將
軍新除益州刺史晋安王綱改為徐州刺史辛已輿駕
親祀南郊詔曰春司御氣䖍恭報祀陶匏克誠蒼璧禮
備思隨乾覆布兹亭育凡民有單老孤稚不能自存主
者郡縣咸加收養贍給衣食每令周足以終其身又於
京師置孤獨園孤㓜有歸華髪不匱若終年命厚加料
理尤窮之家勿收租賦戊子大赦天下二月辛丑輿駕
親祀明堂三月庚寅大雪平地三尺夏四月乙卯改作
南北郊丙辰詔曰夫欽若昊天歴象無違躬執耒耜盡
力致敬上協星鳥俯訓民時平秩東作義不在南前代
因襲有乖禮制可於震方簡求沃野具兹千畝庻允舊
章五月癸卯琬琰殿火延燒後宮屋三千間丁巳詔曰
王公卿士今拜表賀瑞雖則百辟體國之誠朕懷良有
多愧若其澤漏川泉仁被動植氣調玉燭治致太平爰
降嘉祥可無慙徳而政道多缺淳化未凝何以仰叶辰
和逺臻㝠貺此乃更彰寡薄重増其尤自今可停賀瑞
六月丁卯信威將軍義州刺史文僧明以州叛入于魏
秋七月丁酉假大匠卿裴邃節督衆軍北討甲寅老人
星見魏荆州刺史桓叔興帥衆降八月丁亥始平郡中
石鼔村地自開成井方六尺六寸深三十二丈冬十一
月百濟新羅國各遣使獻方物十二月戊辰以鎭東大
將軍百濟王餘隆為寧東大將軍
三年春正月庚子以尚書令袁昻為中書監呉郡太守
王暕為尚書左僕射尚書左僕射王份為右光祿大夫
庚戍京師地震己未以宣毅將軍廬陵王續為雍州刺
史三月己卯巴陵王蕭屏薨夏四月丁卯汝隂王劉端
薨五月壬辰朔日有蝕之既癸巳赦天下并班下四方
民所疾苦咸卽以聞公卿百僚各上封事連率郡國舉
賢良方正直言之士秋八月辛酉作二郊及籍田竝畢
班賜工匠各有差甲子老人星見婆利白題國各遣使
獻方物冬十月丙子加中書監袁昻中衛將軍十一月
甲子撫軍將軍開府儀同三司領軍將軍始興王憺薨
辛丑以太子詹事蕭深藻為領軍將軍
四年春正月辛卯輿駕親祀南郊大赦天下應諸窮疾
咸加賑䘏并班下四方時理獄訟丙午輿駕親祀明堂
二月庚午老人星見乙亥躬耕籍田詔曰夫耕籍之義
大矣哉粢盛由之而興禮節因之以著古者哲王咸用
此作眷言八政致兹千畝公卿百辟恪恭其儀九推畢
禮馨香靡替兼以風雲叶律氣象光華屬覽休辰思加
奬勸可班下逺近廣闢良疇公私畎畝務盡地利若欲
附農而糧種有之亦加貸䘏每使優遍孝悌力田賜爵
一級預耕之司剋日勞酒三月壬寅以鎭右將軍豫章
王綜為平北將軍南兗州刺史六月乙丑分益州置信
州分交州置愛州分廣州置成州南定州合州建州分
霍州置義州秋八月丁卯老人星見冬十月庚午以中
書監中衛將軍袁昂為尚書令卽本號開府儀同三司
己卯䕶軍將軍昌義之卒十一月癸未朔日有蝕之太
白晝見甲辰尚書左僕射王暕卒十二月戊午始鑄鐵
錢狼牙脩國遣使獻方物
五年春正月以左光禄大夫開府儀同三司南平王偉
為鎭衛大將軍改領右光祿大夫儀同三司如故征西
將軍開府儀同三司荆州刺史鄱陽王恢進號驃騎大
將軍太府卿夏侯亶為中䕶軍右光祿大夫王份為左
光祿大夫加特進辛卯平北將軍南兗州刺史豫章王
綜進號鎭北將軍平西將軍雍州刺史晋安王綱進號
安北將軍二月庚午特進左光祿大夫王份卒丁丑老
人星見三月甲戌分揚州江州置東揚州夏四月乙未
以雲麾將軍南康王績為江州刺史六月乙酉龍鬬于
曲阿王陂因西行至建陵城所經處樹木倒折開地數
十丈戊子以㑹稽太守武陵王紀為東揚州刺史庚子
以員外散騎常侍元樹為平北將軍北青兗二州刺史
率衆北伐秋七月辛未賜北討義客位一階八月庚寅
徐州刺史成景雋剋魏童棧九月戊申又剋睢陵城戊
午北兗州刺史趙景悦圍荆山壬戌宣毅將軍裴邃襲
壽陽入羅城弗剋冬十月戊寅裴邃元樹攻魏建陵城
破之辛巳又破曲木掃虜將軍彭寶孫剋琅邪甲申又
剋檀丘城辛卯裴邃破狄城丙申又剋甓城遂進屯黎
將壬寅魏東海太守韋敬欣以司吾城降定逺將軍(闕/二)
(字/)太守曹世宗破魏曲陽城甲辰又剋秦墟魏郿潘溪
守悉皆棄城走十一月丙辰彭寶孫剋東莞城壬戌裴
邃攻壽陽之安城剋之丙寅魏馬頭安城竝來降十二
月戊寅魏荆山城降乙巳武勇將軍李國興攻平靜關
剋之辛丑信威長史楊法乾攻武陽關壬寅攻峴關竝
剋之
六年春正月丙午安北將軍晉安王綱遣長史柳津破
魏南鄉郡司馬董當門破魏晉城庚戌又破馬圈彫陽
二城辛亥輿駕親祀南郊大赦天下庚申魏鎭東將軍
徐州刺史元法僧以彭城内附己巳雍州前軍剋魏新
蔡郡詔曰廟謨已定王畧方舉侍中領軍將軍西昌侯
淵藻可便親戎以前啓行鎭北將軍南兗州刺史豫章
王綜董馭雄桀風馳次邁其餘衆軍計日差遣初中後
師善得嚴辦朕當六軍雲動龍舟濟江癸酉剋魏鄭城
甲戍以魏鎭東將軍徐州刺史元法僧為司空二月丁
丑老人星見庚辰南徐州刺史廬陵王續還朝禀承戎
畧乙未趙景悦下魏龍亢城三月丙午歳星見南斗賜
新附民長復除應諸罪失一無所問己酉行幸白下城
履行六軍頓所乙丑鎭北將軍南兗州刺史豫章王綜
權頓彭城總督衆軍并攝徐州府事己巳以魏假平東
將軍元景隆為衡州刺史魏征虜將軍元景仲為廣州
刺史夏五月己酉築宿預堰又修曹公堰於濟隂太白
晝見壬子遣中䕶軍夏侯亶督壽陽諸軍事北伐六月
庚辰豫章王綜奔于魏魏復據彭城秋七月壬戍大赦
天下八月丙子以散騎常侍曹仲宗兼領軍壬午老人
星見十二月戊子邵陵王綸有罪免官削爵土壬辰京
師地震
七年春正月辛丑朔赦殊死以下丁卯滑國遣使獻方
物二月甲戍北伐衆軍解嚴河南王遣使獻方物丁亥
老人星見三月乙卯髙麗國遣使獻方物夏四月乙酉
太尉臨川王宏薨南州津改置校尉増加俸秩詔在位
羣臣各舉所知凡是清吏咸使薦聞州年舉二人大郡
一人六月己卯林邑國遣使獻方物秋九月己酉驃騎
大將軍開府儀同三司荆州刺史鄱陽王恢薨冬十月
辛未以丹陽尹湘東王繹為荆州刺史十一月庚辰大
赦天下是日丁貴嬪薨辛巳夏侯亶胡龍牙元樹曹世
宗等衆軍剋壽陽城丁亥放魏揚州刺史李憲還北以
壽陽置豫州合肥改為南豫州以中護軍夏侯亶為豫
南豫二州刺史平西將軍郢州刺史元樹進號安西將
軍魏新野太守以郡降
大通元年春正月乙丑以尚書左僕射徐勉為尚書僕
射中衛將軍詔曰朕思利兆民惟日不足氣象環囘每
𢎞優簡百官俸祿本有定數前代以來皆多評准頃者
因循未遑改革自今已後可長給見錢依時即出勿令
逋緩凡散失官物不問多少竝從原宥惟事渉軍儲取
公私見物不在此例辛未輿駕親祀南郊詔曰奉時昭
事䖍薦蒼璧思承天徳惠此下民凡因事去土流移他
境者竝聽復宅業蠲役五年尤貧之家勿收三調孝悌
力田賜爵一級是月司州刺史夏侯夔進軍三關所至
皆剋三月辛未輿駕幸同泰寺捨身甲戌還宮赦天下
改元以左衛將軍蕭淵藻為中䕶軍林邑師子國各遣
使獻方物夏五月丙寅成景雋剋魏臨潼竹邑秋八月
壬辰老人星見冬十月庚戍魏東豫州刺史元慶和以
渦陽内屬甲寅曲赦東豫州十一月丁卯以中䕶軍蕭
淵藻為北討都督征北大將軍鎭渦陽戊辰加尚書令
中衛將軍開府儀同三司袁昂中書監以渦陽置西徐
州高麗國遣使獻方物
二年春正月庚申司空元法僧以本官領中軍將軍中
書監尚書令中衛將軍開府儀同三司袁昂進號中撫
大將軍衞尉卿蕭昂為中領軍乙酉芮芮國遣使獻方
物二月甲午老人星見是月築寒山堰三月壬辰以江
州刺史南康王績為安右將軍夏四月辛丑魏郢州刺
史元願逹以義陽内附置北司州時魏大亂其北海王
元顥臨淮王元彧汝南王元悦竝來奔其北青州刺史
元世雋南荆州刺史李志亦以地降六月丁亥魏臨淮
王元彧求還本國許之冬十月丁亥以魏北海王元顥
為魏主遣東宮直閣將軍陳慶之衛送還北魏豫州刺
史鄧獻以地内屬
中大通元年正月辛酉輿駕親祀南郊大赦天下孝悌
力田賜爵一級甲子魏汝南王元悦求還本國許之辛
巳輿駕親祀明堂二月甲申以丹陽尹武陵王紀為江
州刺史辛丑芮芮國遣使獻方物三月丙辰以河南王
阿羅真為寧西將軍西秦河沙三州刺史庚辰以中䕶
軍蕭淵藻為中權將軍夏四月癸未以安右將軍南康
王績為䕶軍將軍癸巳陳慶之攻魏梁城拔之進屠考
城擒魏濟隂王元暉業五月戊辰剋大梁癸酉剋虎牢
城魏主元子猷棄洛陽走河北乙亥元顥入洛陽六月
壬午大赦天下辛亥魏淮隂太守晋鴻以湖陽城内屬
閠月己未安右將軍䕶軍南康王績薨己卯魏爾朱榮
攻殺元顥復據洛陽秋九月辛巳朱雀航華表災以安
北將軍羊侃為青冀二州刺史癸巳輿駕幸同泰寺設
四部無遮大㑹因捨身公卿以下以錢一億萬奉贖冬
十月己酉輿駕還宮大赦改元十一月丙戌加中撫大
將軍開府儀同三司袁昂中書監加鎭衛大將軍開府
儀同三司南平王偉太子少傅加金紫光祿大夫蕭琛
陸杲竝特進司空中軍將軍元法僧進號車騎將軍中
權將軍蕭淵藻為中䕶軍將軍中領軍蕭昻為領軍將
軍戊子魏巴州刺史嚴始欣以城降十二月丁巳盤盤
國遣使獻方物
二年春正月戊寅以雍州刺史晋安王綱為驃騎大將
軍揚州刺史南徐州刺史廬陵王續為平北將軍雍州
刺史癸未老人星見夏四月庚申大雨雹壬申以河南
王佛輔為寧西將軍西秦河二州刺史六月丁巳遣魏
太保汝南王元悦還北為魏主庚申以魏尚書左僕射
范遵為安北將軍司州牧隨元悦北討林邑國遣使獻
方物壬申扶南國遣使獻方物秋八月庚戌輿駕幸徳
陽堂設絲竹㑹祖送魏主元悦山賊聚結寇㑹稽郡所
部縣九月壬午假昭武將軍湛海珍節以討之
三年春正月辛巳輿駕親祀南郊大赦天下孝悌力田
賜爵一級丙申以魏尚書僕射鄭先䕶為征北大將軍
二月辛丑輿駕親祀明堂甲寅老人星見乙卯特進蕭
琛卒乙丑以廣州刺史元景隆為安右將軍夏四月乙
巳皇太子統薨六月丁未以前太子詹事蕭淵猷為中
䕶軍尚書僕射徐勉加特進右光祿大夫丹丹國遣使
獻方物癸丑立昭明太子子南徐州刺史華容公懽為
豫章郡王枝江公譽為河東郡王曲阿公詧為岳陽郡
王秋七月乙亥立晉安王綱為皇太子大赦天下賜為
父後者及出處忠孝文武清勤竝賜爵一級乙酉以侍
中五兵尚書謝舉為吏部尚書庚寅詔曰推恩六親義
彰九族班以侯爵亦曰惟允凡是宗戚有服屬者竝可
賜沭食鄉亭侯各隨逺近以為差次其有暱親自依舊
章壬辰以吏部尚書何敬容為尚書右僕射癸巳老人
星見九月庚午以太子詹事蕭淵藻為征北將軍南兗
州刺史戊寅狼牙脩國奉表獻方物冬十月己酉行幸
同泰寺高祖升法座為四部衆説大般湼盤經義訖于
乙卯前樂山縣侯蕭正則有罪流徙至是招誘亡命欲
寇廣州在所討平之十一月乙未行幸同泰寺高祖升
法座為四部衆説摩訶般若波羅密經義訖于十二月
辛丑是歳呉興郡生野糓堪食
四年春正月丙寅朔以鎭衛大將軍開府儀同三司南
平王偉進位大司馬司空元法僧進位太尉尚書令中
權大將軍開府儀同三司袁昂進位司空立臨川靖惠
王宏子正徳為臨賀郡王戊辰以丹陽尹邵陵王綸為
揚州刺史太子右衛率薛法䕶為平北將軍司州牧衛
送元悦入洛庚午立嫡皇孫大器為宣城郡王癸未魏
南兗州刺史劉世明以城降改魏南兗州為譙州以世
明為刺史二月壬寅老人星見新除太尉元法僧還北
為東魏主以安右將軍元景隆為征北將軍徐州刺史
雲麾將軍楊侃為安北將軍兗州刺史散騎常侍元樹
為鎭北將軍庚戍新除揚州刺史邵陵王綸有罪免為
庻人壬子以江州刺史武陵王紀為揚州刺史領軍將
軍蕭昂為江州刺史丙辰邵陵縣獲白鹿一三月庚午
侍中領國子博士蕭子顯上表置制㫖孝經助教一人
生十人專通髙祖所釋孝經義夏四月壬申盤盤國遣
使獻方物秋七月甲辰星隕如雨八月丙子特進陸杲
卒九月乙巳以太子詹事南平王世子恪為領軍將軍
平北將軍雍州刺史廬陵王續為安北將軍西中郎將
荆州刺史湘東王繹為平西將軍司空袁昂領尚書令
十一月乙酉高麗國遣使獻方物十二月庚辰以太尉
元法僧為驃騎大將軍開府同三司之儀郢州刺史
五年春正月辛卯輿駕親祀南郊大赦天下孝悌力田
賜爵一級先是一日東南郊令解滌之等到郊所履行
忽聞空中有異香三隨風至及將行事奏樂迎神畢有
神光滿壇上朱紫黄白雜色食頃方滅兼太宰武陵王
紀等以聞戊申京師地震己酉長星見辛亥輿駕親祀
明堂癸丑以宣城王大器為中軍將軍河南國遣使獻
方物二月癸未行幸同泰寺設四部大㑹高祖升法座
發金字摩訶波若經題訖于己丑老人星見三月丙辰
大司馬南平王偉薨夏四月癸酉以御史中丞臧盾兼
領軍五月戊子京邑大水御道通船六月己卯魏建義
城主蘭寶殺魏東徐州刺史以下邳城降秋七月辛卯
改下邳為武州八月庚申以前徐州刺史元景隆為安
右將軍老人星見甲子波斯國遣使獻方物甲申中䕶
軍蕭淵猷卒九月己亥以輕車將軍臨賀王正徳為中
䕶軍甲寅以尚書令司空袁昻為特進右光祿大夫司
空如故盤盤國遣使獻方物冬十月庚申以尚書右僕
射何敬容為尚書左僕射吏部尚書謝舉為尚書右僕
射侍中國子祭酒蕭子顯為吏部尚書
六年春二月癸亥輿駕親耕籍田大赦天下孝悌力田
賜爵一級三月己亥以行河南王可沓振為西秦河二
州刺史河南王甲辰百濟國遣使獻方物夏四月丁卯
熒惑在南斗秋七月甲辰林邑國遣使獻方物八月己
未以南梁州刺史武興王楊紹先為秦南秦二州刺史
冬十月丁卯以信武將軍元慶和為鎭北將軍率衆北
伐閏十二月丙午西南有雷聲二
大同元年春正月戊申朔改元大赦天下二月己卯老
人星見辛巳輿駕親祀明堂丁亥輿駕躬耕籍田辛丑
髙麗國丹丹國各遣使獻方物三月辛未滑國王安樂
薩丹王遣使獻方物夏四月庚子波斯國獻方物甲辰
以魏鎭東將軍劉濟為徐州刺史壬戍以安北將軍廬
陵王續為安南將軍江州刺史秋七月乙卯老人星見
辛卯扶南國遣使獻方物冬十月辛卯以前南兗州刺
史蕭淵藻為䕶軍將軍十一月丁未中衛將軍特進右
光祿大夫徐勉卒壬戍北梁州刺史蘭欽攻漢中剋之
魏梁州刺史元羅降癸亥賜梁州歸附者復除有差甲
子雄勇將軍北益州刺史隂平王楊法深進號平北將
軍月行左角星十二月乙酉以魏北徐州刺史羊徽逸
為平北將軍十二月戊戍以平西將軍秦南秦二州刺
史武興王楊紹先進號車騎將軍平北將軍北益州刺
史隂平王楊法深進號驃騎將軍辛丑平西將軍荆州
刺史湘東王繹進號安西將軍
二年春正月甲辰以兼領軍臧盾為中領軍二月乙亥
輿駕躬耕籍田丙戍老人星見三月庚申詔曰政在養
民徳存被物上令如風民應如草朕以寡徳運屬時來
撥亂反正倐焉三紀不能使重門不閉守在海外疆場
多阻車書未一民疲轉輸士勞邊防徹田為糧未得頓
止治道不明政用多僻百辟無沃心之言四聰闕飛耳
之聽州輟刺舉郡忘共治致使失理負謗無由聞逹侮
文弄法因事生姦肺石空陳懸鍾徒設書不云乎股肱
惟人良臣惟聖寔賴賢佐匡其不及凡厥在朝各獻讜
言政治不便於民者可悉陳之若在四遠刺史二千石
長吏竝以奏聞細民有言事者咸為申逹朕將親覽以
紓其過文武在位舉爾所知公侯將相隨才擢用拾遺
補闕勿有所隠夏四月乙未以驃騎大將軍開府同三
司之儀元法僧為太尉領軍師將軍先是尚書右丞江
子四上封事極言政治得失五月癸卯詔曰古人有言
屋漏在上知之在下朕所鍾過不能自覺江子四等封
事如上尚書可時加檢括於民有蠧患者便卽勒停宜
速詳啓勿致淹緩乙巳以魏前梁州刺史元羅為征北
大將軍青冀二州刺史六月丁亥詔曰南郊明堂陵廟
等令與朝請同班於事為輕可改視散騎侍郎冬十月
乙亥詔大舉北伐十一月己亥詔北伐衆班師辛亥京
師地震十二月壬申魏請通和詔許之丁酉以呉興太
守駙馬都尉利亭侯張纘為吏部尚書
三年春正月辛丑輿駕親祀南郊大赦天下孝悌力田
賜爵一級是夜朱雀門災壬寅天無雲雨灰黄色癸卯
以中書令邵陵王綸為江州刺史二月乙酉老人星見
丁亥輿駕親耕籍田己丑以尚書左僕射何敬容為中
權將軍䕶軍將軍蕭淵藻為安右將軍尚書左僕射以
尚書左僕射謝舉為右光祿大夫庚寅以安南將軍廬
陵王續為中衛將軍䕶軍將軍三月戊戌立昭明太子
子􁢨為武昌郡王譼為義陽郡王夏四月丁卯以南琅
邪彭城二郡太守河東王譽為南徐州刺史五月丙申
以前揚州刺史武陵王紀復為揚州刺史六月青州朐
山境隕霜秋七月癸卯魏遣使來聘己酉義陽王譼薨
是月青州雪害苖稼八月甲申老人星見辛卯輿駕幸
阿育王寺赦天下九月南兗州大饑是月北徐州境内
旅生稲稗二千許頃閠月甲子安西將軍荆州刺史湘
東王繹進號鎮西將軍揚州刺史武陵王紀為安西將
軍益州刺史冬十月丙辰京師地震是歳饑
四年春正月庚辰以中軍將軍宣城王大器為中軍大
將軍揚州刺史二月己亥輿駕躬耕籍田三月戊寅河
南國遣使獻方物癸未芮芮國遣使獻方物五月甲戍
魏遣使來聘秋七月己未以南琅邪彭城二郡太守岳
陽王詧為東揚州刺史癸亥詔以東冶徒李𦙍之降如
來真形舍利大赦天下八月甲辰詔南兗北徐西徐東
徐青冀南北青武仁潼睢等十二州既經饑饉曲赦逋
租宿債勿收今年三調冬十二月丁亥兼國子助教皇
侃表上所撰禮記義疏五十卷
五年春正月乙卯以䕶軍將軍廬陵王續為驃騎將軍
開府儀同三司安右將軍尚書左僕射蕭淵藻為中衛
將軍開府儀同三司中權將軍丹陽尹何敬容以本號
為尚書令吏部尚書張纘為尚書僕射都官尚書劉孺
為吏部尚書丁巳御史中丞參禮儀事賀琛奏今南北
二郊及籍田往還竝宜御輦不復乘輅二郊請用素輦
籍田往還乘常輦皆以侍中陪乘停大將軍及太僕詔
付尚書博議施行改素輦名大同輦昭祀宗廟乘玉輦
辛未車駕親祀南郊詔孝悌力田及州閭鄉黨稱為善
人者各賜爵一級并勒所屬以時騰上三月己未詔曰
朕四聰既闕五識多蔽畫可外牒或致紕繆凡是政事
不便於民者州郡縣即時皆言勿得欺隱如使怨訟當
境任失而今而後以為永准秋七月己卯以驃騎將軍
開府儀同三司廬陵王續為荆州刺史湘東王繹為䕶
軍將軍安右將軍八月乙酉扶南國遣使獻生犀及方
物九月庚申以都官尚書到溉為吏部尚書冬十一月
乙亥魏遣使來聘十二月癸未以呉郡太守謝舉為中
書監新除中書令鄱陽王範為中領軍
六年春正月庚戌朔曲赦司豫徐兗四州二月己亥輿
駕親耕籍田丙午以江州刺史邵陵王綸為平西將軍
郢州刺史雲麾將軍豫章王懽為江州刺史秦郡獻白
鹿一夏四月癸未詔曰命世興王嗣賢傳業聲稱不朽
人代徂遷二賔以位三恪義在時事浸遠宿草榛蕪望
古興懷言念愴然晋宋齊三代諸陵有職司者勒加守
䕶勿令細民妄相侵毁作兵有少補使充足前無守視
竝可量給五月戊寅以前青冀二州刺史元羅為右光
祿大夫己卯河南王遣使獻馬及方物六月丁未平陽
縣獻白鹿一秋七月丁亥魏遣使來聘八月戊午赦天
下辛未詔曰經國有體必詢諸朝所以尚書置令僕丞
郎旦旦上朝以議時事前共籌懷然後奏聞頃者不爾
每有疑事倚立求决古人有云主非堯舜何得發言便
是是故放勛之聖猶咨四岳重華之叡亦待多士豈朕
寡徳所能獨斷自今尚書中有疑事前於朝堂參議然
後啓聞不得習常其軍機要切前須諮審自依舊典盤
盤國遣使獻方物九月移安州置定遠郡受北徐州都
督定遠郡改屬安州始平太守崔碩表獻嘉禾一莖十
二穗戊戌特進左光祿大夫司空袁昻薨冬十一月己
卯曲赦京邑十二月壬子江州刺史豫章王懽薨以䕶
軍將軍湘東王繹為鎭南將軍江州刺史置桂州於湘
州始安郡受湘州督省南桂林等二十四郡悉改屬桂
州
七年春正月辛巳輿駕親祀南郊赦天下其有流移及
失桑梓者各還田宅蠲課五年辛丑輿駕親祀明堂二
月乙巳以行宕昌王梁彌泰為平西將軍河涼二州刺
史宕昌王辛亥輿駕躬耕籍田乙卯京師地震丁巳以
中領軍鄱陽王範為鎭北將軍雍州刺史三月乙亥宕
昌王遣使獻馬及方物髙麗百濟滑國各遣使獻方物
夏四月戊申魏遣使來聘五月癸巳以侍中南康王㑹
理兼領軍秋九月戊寅芮芮國遣使獻方物冬十月丙
午以侍中劉孺為吏部尚書十一月丙子詔停在所役
使女丁丁丑詔曰民之多幸國之不幸恩澤屢加彌長
姦盗朕亦知此之為病矣如不優赦非仁人之心凡厥
諐耗逋負起今七年十一月九日昧爽以前在民間無
問多少言上尚書督所未入者皆赦除之又詔曰用天
之道分地之利蓋先聖之格訓也凡是田桑廢宅没入
者公創之外悉以分給貧民皆使量其所能以受田分
如聞頃者豪家富室多占取公田貴價僦税以與貧民
傷時害政為蠧已甚自今公田悉不能假與豪家已假
者特聽不追其若富室給貧民種糧共營作者不在禁
例己丑以金紫光祿大夫臧盾為領軍將軍十二月壬
寅詔曰古人云一物失所如納諸隍未是切言也朕寒
心消志為日久矣每當食投箸方眠撤枕獨坐懷憂憤
慨申旦非為一人萬姓故耳州牧多非良才守宰虎而
傅翼楊阜是故憂憤賈誼所以流涕至於民間誅求萬
端或供厨帳或供厩庫或遣使命或待賔客皆無自費
取給於民又復多遣遊軍稱為遏防姦盗不止暴掠繁
多或求供設或責脚步又行刼縱更相枉逼良人命盡
富室財殫此為怨酷非止一事亦頻禁斷猶自未巳外
司明加聽採隨事舉奏又復公私傳屯邸冶爰至僧尼
當其地界止應依限守視乃至廣加封固越界分斷水
陸採捕及以樵蘇遂致細民措手無所凡自今有越界
禁斷者禁斷之身皆以軍法從事若是公家創内止不
得輒自立屯與公競作以收私利至百姓樵採以供煙
㸑者悉不得禁及以採捕亦勿訶問若不遵承皆以死
罪結正魏遣使來聘丙辰於宮城西立士林館延集學
者是歳交州土民李賁攻刺史蕭諮諮輸賂得還越州
八年春正月安城郡民劉敬躬挾左道以反内史蕭説
委郡東奔敬躬據郡進攻廬陵取豫章妖黨遂至數萬
前逼新淦柴桑二月戊戌江州刺史湘東王繹遣中兵
曹子郢討之三月戊辰大破之擒敬躬送京師斬于建
康市是月於江州新蔡高埭立頌平屯墾作蠻田遣越
州刺史陳侯羅州刺史寗巨安州刺史李智愛州刺史
阮漢同征李賁於交州
九年春閠月丙申地震生毛二月甲戍使江州民三十
家出奴婢一户配送司州三月以太子詹事謝舉為尚
書僕射夏四月林邑王破德州攻李賁賁將范脩又破
林邑王於九徳林邑王敗走冬十一月辛丑安西將軍
益州刺史武陵王紀進號征西將軍開府儀同三司十
二月壬戍領軍將軍臧盾卒以輕車將軍河東王譽為
領軍將軍
十年春正月李賁於交阯竊位號署置百官三月甲午
輿駕幸蘭陵謁建寧陵辛丑至脩陵壬寅詔曰朕自違
桑梓五十餘載乃眷東顧靡日不思今四方款關海外
有截獄訟稍簡國務小閒始獲展敬園陵但増感慟故
鄉老少接踵遠至情貌孜孜若歸于父宜有以慰其此
心竝可錫位一堦并加頒賚所經縣邑無出今年租賦
監所責民蠲復二年并普賚内外從官軍主左右錢米
各有差因作還舊鄉詩癸卯詔園陵職司恭事勤勞竝
錫位一階并加沾賚丁未仁威將軍南徐州刺史臨川
王正義進號安東將軍己酉幸京口城北固樓改名北
顧庚戍幸回賔亭宴帝鄉故老及所經近縣奉迎候者
少長數千人各賚錢二千夏四月乙卯輿駕至自蘭陵
詔鰥寡孤獨尤貧者贍䘏各有差五月丁酉尚書令何
敬容免秋九月己丑詔曰今兹遠近雨澤調適其穫已
及冀必萬箱宜使百姓因斯安樂凡天下罪無輕重已
發覺未發覺討捕未擒者皆赦宥之侵割耗散官物無
問多少亦悉原除田者荒廢水旱不作無常時文例應
追税者并作田不登公格者竝停各備臺州以文最逋
殿罪悉從原其有因饑逐食離鄉去土悉聽復業蠲課
五年冬十二月大雪平地三尺
十一年春三月庚辰詔曰皇王在昔澤風未遠故端居
𤣥扈拱黙巖廊自大道既淪澆波斯逝動競日滋情偽
彌作朕負扆君臨百年將半宵漏未分躬勞政事白日
西浮不遑飱飯退居猶於布素含咀匪過藜藿寧以萬
乘為貴四海為富唯欲億兆康寧下民安乂雖復三思
行事而百慮多失凡遠近分置内外條流四方所立屯
傳邸冶市埭桁渡津税田園新舊守宰遊軍戍邏有不
便於民者尚書州郡各速條上當隨言除省以舒民患
夏四月魏遣使來聘冬十月己未詔曰堯舜以來便開
贖刑中年依古許罪身入貲吏下因此不無姦猾所以
一日復勑禁斷川流難壅人心惟危既乖内典慈悲之
義又傷外教好生之徳書云與殺不辜寧失不經可復
開罪身皆聽入贖
中大同元年春正月丁未曲阿縣建陵隧口石騏驎動
有大蛇鬬隧中其一被傷奔走癸丑交州刺史楊瞟剋
交趾嘉寧城李賁竄入獠洞交州平三月乙巳大赦天
下凡主守割盗放散官物及以軍糧器下凡是赦所不
原者起十一年春月以前皆悉從恩十一年正月已後
悉原加責其或為事逃叛流移因饑以後亡鄉失土可
聽復業蠲課五年停其徭役其被拘之身各還本郡舊
業若在皆悉還之庚戌法駕出同泰寺大㑹停寺省講
金字三慧經夏四月丙戍於同泰寺解講設法㑹大赦
改元孝悌力田為父後者賜爵一級賚宿衛文武各有
差是夜同㤗寺災六月辛巳竟天有聲如風雨相擊薄
秋七月辛酉以武昌王􁢨為東揚州刺史甲子詔曰禽
獸知母而不知父無頼子弟過於禽獸至於父母竝皆
不知多觸王憲致及老人耆年禁執大可傷愍自今有
犯罪者父母祖父母勿坐唯大逆不預今恩丙寅詔曰
朝四而暮三衆狙皆喜名實未虧而喜怒為用頃聞外
閒多用九陌錢陌減則物貴陌足則物賤非物有貴賤
是心有顛倒至於遠方日更滋甚豈直國有異政乃至
家有殊俗徒亂王制無益民財自今可通用足陌錢令
書行後百日為期若猶有犯男子謫運女子質作竝同
三年八月丁丑東揚州刺史武昌王􁢨薨以安東將軍
南徐州刺史臨川王正義即本號東揚州刺史丹陽尹
邵陵王綸為鎭東將軍南徐州刺史甲午渴槃陁國遣
使獻方物冬十月癸酉汝隂王劉哲薨乙亥以前東揚
州刺史岳陽王詧為雍州刺史
太清元年正月壬寅驃騎大將軍開府儀同三司荆州
刺史廬陵王續薨以鎭南將軍江州刺史湘東王繹為
鎭西將軍荆州刺史辛酉輿駕親祀南郊詔曰天行彌
綸覆燾之功博乾道變化資始之徳成朕沭浴齋宮虔
恭上帝祗事槱燎高熛太一大禮克遂感慶兼懷思與
億兆同其福惠可大赦天下尤窮者無出即年租調清
議禁錮竝皆宥釋所討逋叛巧籍隱年闇丁匿口開恩
百日各令自首不問往罪流移他鄉聽復宅業蠲課五
年孝悌力田賜爵一級居局治事賞勞二年可班下遠
近博採英異或德茂州閭道行鄉邑或獨行特立不求
聞逹咸使言上以時招聘甲子輿駕親祀明堂二月己
卯白虹貫日庚辰魏司徒侯景求以豫章廣潁洛陽西
揚東荆北荆襄東豫南兗西兗齊等十三州内屬壬午
以景為大將軍封河南王大行臺承制如鄧禹故事丁
亥輿駕躬耕籍田三月庚子高祖幸同泰寺設無遮大
㑹捨身公卿等以錢一億萬奉贖甲辰遣司州刺史羊
鴉仁兗州刺史桓和仁州刺史湛海珍等應接北豫州
夏四月丁亥輿駕還宮大赦天下改元孝悌力田為父
後者賜爵一級在朝羣臣宿衛文武竝加頒賚五月丁
酉輿駕幸德陽堂宴羣臣設絲竹樂六月戊辰以前雍
州刺史鄱陽王範為征北將軍總督漢北征討諸軍事
秋七月庚申羊鴉仁入懸瓠城甲子詔曰二豫分置其
來久矣今汝潁剋定可以前代故事以懸瓠為豫州壽
春為南豫改合肥為合州北廣陵為淮州項城為殷州
合州為南合州八月乙丑王師北伐以南豫州刺史蕭
淵明為大都督詔曰今汝南新復嵩潁載清瞻言遺黎
有勞鑒寐宜覃寛惠與之更始應是緣邊初附諸州部
内百姓先有負罪流亡逃叛入北一皆曠蕩不問往諐
并不得挾以私讐而相報復若有犯者嚴加裁問戊子
以大將軍侯景錄行臺尚書事九月癸卯王遊苑成庚
戌輿駕幸苑冬十一月魏遣大將軍慕容紹宗等至寒
山丙午大戰淵明敗績及北兗州刺史胡貴孫等竝陷
魏紹宗進圍潼州十二月戊辰遣太子舍人元貞還北
為魏主辛巳以前征北將軍鄱陽王範為安北將軍南
豫州刺史
二年春正月戊戍詔在位各舉所知己亥魏陷渦陽辛
丑以尚書僕射謝舉為尚書令守吏部尚書王克為尚
書僕射甲辰豫州刺史羊鴉仁殷州刺史羊思達竝棄
城走魏進據之乙卯以大將軍侯景為南豫州牧安北
將軍南豫州刺史鄱陽王範為合州刺史三月甲辰撫
東將軍高麗王高延卒以其息為寧東將軍高麗王樂
浪公己未以鎭東將軍南徐州刺史邵陵王綸為平南
將軍湘州刺史同三司之儀中衛將軍開府儀同三司
蕭淵藻為征東將軍南徐州刺史是日屈獠洞斬李賁
傳首京師夏四月丙子詔在朝及州郡各舉清人任治
民者皆以禮送京師戊寅以䕶軍將軍河東王譽為湘
州刺史五月辛丑以新除中書令邵陵王綸為安前將
軍開府儀同三司前湘州刺史張纘為領軍將軍辛亥
曲赦交愛德三州癸丑詔曰為國在於多士寧下寄于
得人朕暗於行事尤闕治道孤立在上如臨深谷凡爾
在朝咸思匡救獻替可否用相啓沃班下方岳傍求俊
乂窮其屠釣書其巖穴以時奏聞是月兩月夜見秋八
月乙未以右衛將軍朱异為中領軍戊戌侯景舉兵反
擅攻馬頭木柵荆山等戍甲辰以安前將軍開府儀同
三司邵陵王綸都督衆軍討景曲赦南豫州九月丙寅
加左光祿大夫元羅鎮右將軍冬十月侯景襲譙州執
刺史蕭泰丁未景進攻歴陽太守莊鐵降之戊申以新
除光祿大夫臨賀王正德為平北將軍都督京師諸軍
屯丹陽郡己酉景自横江濟于采石辛亥景師至京臨
賀王正德率衆附賊十一月辛酉賊攻陷東府城害南
浦侯蕭推中軍司馬楊暾庚辰邵陵王綸帥武州刺史
蕭弄璋前譙州刺史趙伯超等入援京師頓鍾山愛敬
寺乙酉綸進軍湖頭與賊戰敗績丙辰安北將軍鄱陽
王範遣世子嗣雄信將軍裴之高等帥衆入援次于張
公洲十二月戊申天西北中裂有光如火尚書令謝舉
卒丙辰司州刺史柳仲禮前衡州刺史韋粲高州刺史
李遷仕前司州刺史羊鴉仁等竝帥軍入援推仲禮為
大都督
三年春正月丁巳朔栁仲禮帥衆分據南岸是日賊濟
軍於青塘襲破韋粲營粲拒戰死庚申邵陵王綸東揚
州刺史臨成公大連等帥兵集南岸乙丑中領軍朱异
卒丙寅以司農卿傅岐為中領軍戊辰高州刺史李遷
仕天門太守樊文皎進軍青溪東為賊所破文皎死之
壬午熒惑守心乙酉太白晝見二月丁未南兗州刺史
南康王㑹理前青翼二州刺史湘潭侯蕭退帥江州之
衆頓于蘭亭苑庚戌安北將軍合州刺史鄱陽王範以
本號開府儀同三司三月戊午前司州刺史羊鴉仁等
進軍東府北與賊戰大敗己未皇太子妃王氏薨丁卯
賊攻陷宮城縱兵大掠己巳賊矯詔遣石城公大欵解
外援軍庚午侯景自為都督中外諸軍事大丞相錄尚
書辛未援軍各退散丙子熒惑守心壬午新除中領軍
傅岐卒夏四月己丑京師地震丙申地又震己酉高祖
以所求不供憂憤寢疾是月青冀二州刺史明少遐東
徐州刺史湛海珍北青州刺史王奉伯各舉州附于魏
五月丙辰高祖崩于浄居殿時年八十六辛巳遷大行
皇帝梓宮于太極前殿冬十一月追尊為武皇帝廟曰
高祖乙卯葬于脩陵高祖生知淳孝年六歳獻皇太后
崩水漿不入口三日哭泣哀苦有過成人内外親黨咸
加敬異及丁文皇帝憂時為齊隨王諮議隨府在荆鎭
髣髴奉聞便投劾星馳不復寢食倍道就路憤風驚浪
不暫停止高祖形容本壯及還至京都銷毁骨立親表
士友不復識焉望宅奉諱氣絶久之每哭輒歐血數升
服内不復嘗米惟資大麥日止二溢拜掃山陵涕淚所
灑松草變色及居帝位即於鍾山造大愛敬寺青溪邊
造智度寺又於臺内立至敬等殿又立七廟堂月中再
過設浄饌每至展拜恒涕泗滂沲哀動左右加以文思
欽明能事畢䆒少而篤學洞達儒𤣥雖萬機多務猶卷
不輟手燃燭側光常至戊夜造制㫖孝經義周易講疏
及六十四卦二繫文言序卦等義樂社義毛詩荅問春
秋荅問尚書大義中庸講疏孔子正言老子講疏凡二
百餘卷竝正先儒之迷開古聖之㫖王侯朝臣皆奉表
質疑高祖皆為解釋脩飾國學増廣生員立五館置五
經博士天監初則何佟之賀瑒嚴植之明山賔等覆述
制㫖并撰吉凶軍賔嘉五禮凡一千餘卷高祖稱制斷
疑於是穆穆恂恂家知禮節大同中於臺西立士林館
領軍朱异太府卿賀琛舍人孔子袪等遞相講述皇太
子宣城王亦於東宮宣猷堂及揚州廨開講於是四方
郡國趨學向風雲集於京師矣兼篤信正法猶長釋典
製湼盤大品浄名三慧諸經義記復數百卷聽覽餘閒
即於重雲殿及同泰寺講説名僧碩學四部聽衆常萬
餘人又造通史躬製贊序凡六百卷天情睿敏下筆成
章千賦百詩直疏便就皆文質彬彬超邁今古詔銘贊
誄箴頌牋奏爰初在田洎登寶歴凡諸文集又百二十
卷六藝備閑棊登逸品隂陽緯候卜筮占决竝悉稱善
又撰金䇿三十卷草隸尺牘騎射弓馬莫不竒妙勤於
政務孜孜無怠每至冬月四更竟即敕把燭看事執筆
觸寒手為皴裂糾姦擿伏洞盡物情常哀矜涕泣然後
可奏日止一食膳無鮮腴惟豆羮糲食而已庻事繁擁
日儻移中便𠻳口以過身衣布衣木綿皁帳一冠三載
一被二年常克儉於身凡皆此類五十外便斷房室後
宮職司貴妃以下六宮褘褕三翟之外皆衣不曵地傍
無錦綺不飲酒不聽音聲非宗廟祭祀大㑹饗宴及諸
法事未嘗作樂性方正雖居小殿暗室恒理衣冠小坐
押䙅盛夏暑月未嘗褰袒不正容止不與人相見雖覿
内豎小臣亦如遇大賔也歴觀古昔人君恭儉莊敬藝
能博學罕或有焉
史臣曰齊季告終君臨昏虐天棄神怒衆叛親離高祖
英武睿哲義起樊鄧仗旗建號濡足救焚總蒼兕之師
翼龍豹之陣雲驤雷駭翦暴夷凶萬邦樂推三靈改卜
於是御鳳歴握龍圖闢四門𢎞招賢之路納十亂引諒
直之規興文學脩郊祀治五禮定六律四聰既達萬機
斯理治定功成遠安邇肅加以天祥地瑞無絶歳時征
賦所及之鄉文軌傍通之地南超萬里西拓五千其中
瓌財重寶千夫百族莫不充牣王府蹶角闕庭三四十
年斯為盛矣自魏晉以降未或有焉及乎耄年委事羣
倖然朱异之徒作威作福挾朋樹黨政以賄成服冕乘
軒由其掌握是以朝經混亂賞罰無章小人道長抑此
之謂賈誼有云可為慟哭者也遂使滔天羯寇承閒掩
襲鷲羽流王屋金契辱乘輿塗炭黎元黍離宮室嗚呼
天道何其酷焉雖歴數斯窮蓋亦人事然矣
　
　
　
　梁書卷三
　梁書卷三考證
武帝紀下中權將軍蕭淵藻為中䕶軍將軍○淵南本
　作深避諱也此不知何人所改
先是一日東南郊令解滌之等到郊所履行○東字南
　史作丙夜二字
六月己卯魏建義城主蘭寶殺魏東徐州刺史以下邳
　城降○寶南史作保又刺史下有崔祥二字
己丑以尚書左僕射何敬容為中權將軍○己丑南史
　作癸巳
己酉綸進軍湖頭與賊戰敗績○南史戰字下有賊字
　較分明
舍人孔子袂等○袂南史作袪
　
　
　
　梁書卷三考證
欽定四庫全書
　梁書卷四
　　唐　散　騎　常　侍　姚　思　亷　撰
　本紀第四
　　簡文帝
太宗簡文皇帝諱綱字世纘小字六通髙祖第三子昭
明太子母弟也天監二年十月丁未生于顯陽殿五年
封晋安王食邑八千戸八年為雲麾將軍領石頭戍軍
事量置佐吏九年遷使持節都督南北兗青徐冀五州
諸軍事宣毅將軍南兗州刺史十二年入為宣惠將軍
丹陽尹十三年出為使持節都督荆雍梁南北秦益寧
七州諸軍事南蠻校尉荆州刺史將軍如故十四年徙
為都督江州諸軍事雲麾將軍江州刺史持節如故十
七年徴為西中郎將領石頭戍軍事尋復為宣惠將軍
丹陽尹加侍中普通元年出為使持節都督益寧雍梁
南北秦沙七州諸軍事益州刺史未拜改授雲麾將軍
南徐州刺史四年徙為使持節都督雍梁南北秦四州
郢州之竟陵司州之隨郡諸軍事平西將軍寧蠻校尉
雍州刺史五年進號安北將軍七年權進都督荆益南
梁三州諸軍事是嵗丁所生穆貴嬪喪上表陳解詔還
攝本任中大通元年詔依先給鼓吹一部二年徴為都
督南揚徐二州諸軍事驃騎將軍揚州刺史三年四月
乙巳昭明太子薨五月丙申詔曰非至公無以主天下
非博愛無以臨四海所以堯舜克讓惟徳是與文王舍
伯邑考而立武王格于上下光于四表今岱宗牢落天
歩艱難淳風猶鬱黎民未乂自非克明克哲允武允文
豈得荷神器之重嗣龍圗之尊晋安王網文義生知孝
敬自然威惠外宣徳行内敏羣后歸美率土宅心可立
為皇太子七月乙亥臨軒䇿拜以修繕東宮權居東府
四年九月移還東宮太清三年五月丙辰髙祖崩辛巳
即皇帝位詔曰朕以不造夙丁閔凶大行皇帝奄棄萬
國攀慕號躃厝身靡所猥以寡徳越居民上煢煢在疚
㒺知所託方頼藩輔社稷用安謹遵先㫖顧命遺澤宜
加億兆可大赦天下壬午詔曰育物惟寛馭民惟惠道
著興王本非隸役或開奉國便致擒虜或在邊疆濫被
抄劫二邦是競黎元何罪朕以寡昧創承鴻業既臨率
土化行宇宙豈欲使彼獨為匪民諸州見在北人為奴
婢者并及妻兒悉可原放癸未追諡妃王氏為簡皇后
六月丙戍以南康嗣王㑹理為司空丁亥立宣城王大
器為皇太子壬辰封當陽公大心為尋陽郡王石城公
大歀為江夏郡王寧國公大臨為南海郡王臨城公大
連為南郡王西豐公大春為安陸郡王新塗公大成為
山陽郡王臨湘公大封為宜都郡王秋七月甲寅廣州
刺史元景仲謀應侯景西江督䕶陳霸先起兵攻之景
仲自殺霸先迎定州刺史蕭勃為刺史戊辰以呉郡置
呉州以安陸王大春為刺史庚午以司空南康嗣王㑹
理兼尚書令南海王大臨為揚州刺史新興王大壯為
南徐州刺史是月九江大饑人相食十四五八月癸卯
征東大將軍開府儀同三司南徐州刺史蕭淵藻薨冬
十月丁未地震十二月百濟國遣使獻方物
大寶元年春正月辛亥朔以國哀不朝㑹詔曰蓋天下
者至公之神器在昔三五不獲已而臨蒞之故帝王之
功聖人之餘事軒冕之華儻来之一物太祖文皇帝含
光大之量啟西伯之基髙祖武皇帝道洽二儀智周萬
物屬齊季薦瘥彛倫剝喪同氣離入苑之禍元首懐無
厭之欲乃當樂推之運因億兆之心承彼掎角雪兹讐
耻事非為已義寔從民故功成弗居卑宮菲食大慈之
業普薫汾陽之詔屢下于兹四紀無得而稱朕以寡昧
哀煢孔棘生靈已盡志不圗全僶俛視隂企承鴻緒懸
旌履薄未足云喻痛甚愈遲諒闇彌切方當𤣥黙在躬
栖心事外即王道未直天歩猶艱式慿宰輔以𢎞庻政
履端建號仰惟舊章可大赦天下改太清四年為大寶
元年丁巳天雨黄沙己未太白經天辛酉乃止西魏寇
安陸執同州刺史柳仲禮盡沒漢東之地丙寅月晝見
癸酉前江都令祖皓起義襲廣陵斬賊南兗州刺史董
紹先侯景自帥水歩軍擊皓二月癸未景攻䧟廣陵皓
等並見害丙戌以安陸王大春為東揚州刺史省呉州
如先為郡詔曰近東垂擾亂江陽縱逸上宰運謀猛士
雄奮呉㑹肅清濟兗澄謐京師畿内無事戎衣朝廷逹
官齋内左右並可解嚴乙巳以尚書僕射王克為左僕
射是月邵陵王綸自尋陽至于夏口郢州刺史南平王
恪以州讓綸丙午侯景逼太宗幸西州夏五月庚午征
北將軍開府儀同三司鄱陽嗣王範薨自春迄夏大饑
人相食京師尤甚六月辛巳以南郡王大連行揚州事
庚子前司州刺史羊鴉仁自尚書省出奔西州秋七月
戊辰賊行臺任約寇江州刺史尋陽王大心以州降約
是月以南郡王大連為江州刺史八月甲午湘東王繹
遣領軍將軍王僧辯率衆逼郢州乙亥侯景自進位相
國封二十郡為漢王邵陵王綸棄郢州走冬十月乙未
侯景又逼太宗幸西州曲晏自加宇宙大將軍都督六
合諸軍事立皇子大鈞為西陽郡王大威為武寧郡王
大球為建安郡王大昕為義安郡王大摯為綏建郡王
大圜為樂梁郡王壬寅景害南康嗣王㑹理十一月任
約進據西陽分兵寇齊昌執衡陽王獻送京師害之湘
東王繹遣前寧州刺史徐文盛督衆軍拒約南郡王前
中兵張彪起義于㑹稽若邪山攻破浙東諸縣
二年春二月邵陵王綸走至安陸董城為西魏所攻軍
敗死三月侯景自帥衆西寇丁未𤼵京師自石頭至新
林舳艫相接四月至西陽乙亥景分遣偽將宋子仙任
約襲郢州丙子執刺史蕭方諸閠月甲子景進寇巴陵
湘東王繹所遣領軍將軍王僧辯連戰不能剋五月癸
未湘東王繹遣㳺擊將軍胡僧祐信州刺史陸法和援
巴陵景遣任約帥衆拒援軍六月甲辰朔僧祐等擊破
任約擒之乙巳景解圍宵遁王僧辯督衆軍追景庚申
攻魯山城剋之獲魏司徒張化仁儀同門洪慶辛酉進
圍郢州下之獲賊帥宋子仙等鄱陽王故將侯瑱起兵
襲偽儀同于慶于豫章慶敗走秋七月丁亥侯景還至
京師辛丑王僧辯軍次湓城賊行江州事范希榮棄城
走八月丙午晋熈人王僧振鄭寵起兵襲郡城偽晋州
刺史夏侯威生儀同任延遁走戊午侯景遣衞尉卿彭
儁廂公王僧貴率兵入殿廢太宗為晋安王幽于永福
省害皇太子大器尋陽王大心西陽王大鈞武寧王大
球義安王大昕及尋陽王諸子二十人矯為太宗詔禪
于豫章嗣王棟大赦改年遣使害南海王大臨於呉郡
南郡王大連於姑孰安陸王大春於㑹稽新興王大壯
於京口冬十月壬寅帝謂舍人殷不害曰吾昨夜夢吞
土卿試為我思之不害曰昔重耳餽塊卒還晋國陛下
今夢將符是乎及王偉等進觴於帝曰丞相以陛下憂
憤既久使臣上夀帝笑曰夀酒不得盡此乎於是並賫
酒餚曲項琵琶與帝飲帝知不免乃盡酣曰不圗為樂
一至於斯既醉寢偉乃出儁進土囊王脩纂坐其上於
是太宗崩於永福省時年四十九賊偽諡曰明皇帝廟
稱髙宗明年三月癸丑王僧辯率前百官奉梓宮升朝
堂世祖追崇為簡文皇帝廟曰太宗四月乙丑葬莊陵
初太宗見幽縶題壁自序云有梁正士蘭陵蕭世纘立
身行道終始如一風雨如晦雞鳴不已弗欺暗室豈况
三光數至於此命也如何又為連珠二首文甚悽愴太
宗㓜而敏睿識悟過人六歳便屬文髙祖驚其早就弗
之信也乃於御前面試辭彩甚美髙祖歎曰此子吾家
之東阿既長器宇寛𢎞未嘗見愠喜方頰豐下鬚鬢如
畵眄睞則目光燭人讀書十行俱下九流百氏經目必
記篇章辭賦操筆立成博綜儒書善言𤣥理自年十一
便能親庻務歴試蕃政所在有稱在穆貴嬪憂哀毁骨
立晝夜號泣不絶聲所坐之席沾濕盡爛在襄陽拜表
北伐遣長史柳津司馬董當門壯武將軍杜懐竇振逺
將軍曹義宗等衆軍進討剋平南陽新野等郡魏南荆
州刺史李志據安昌城降拓地千餘里及居監撫多所
𢎞宥文案簿領纎毫不可欺引納文學之士賞接無倦
恒討論篇籍繼以文章高祖所製五經講疏嘗於𤣥圃
奉述聽者傾朝野雅好題詩其序云余七歳有詩癖長
而不倦然傷於輕豔當時號曰宮體所著昭明太子傳
五卷諸王傳三十卷禮大義二十卷老子義二十卷莊
子義二十卷長春義記一百卷法寶連璧三百卷並行
於世焉
史臣曰太宗㓜年聰睿令聞夙標天才縱逸冠於今古
文則時以輕華為累君子所不取焉及養徳東朝聲被
夷夏洎乎繼統寔有人君之懿矣方符文景運鍾屯剥
受制賊臣弗展所藴終罹懷愍之酷哀哉
　
　
　
　
　
　梁書卷四
　梁書卷四考證
簡文帝紀新興王大壯為南徐州刺史○壯南史作莊
害皇太子大器尋陽王大心西陽王大鈞武寧王大球
　○考本傳武寧王名大威建安王名大球此云武寧
　王大球乃脱去大威建安王五字
　
　
　
　
　
　
　
　
　
　
　梁書卷四考證
欽定四庫全書
　梁書卷五
　　唐　散　騎　常　侍　姚　思　廉　撰
　本紀第五
　　文帝
世祖孝元皇帝諱繹字世誠小字七符髙祖第七子也
天監七年八月丁巳生十三年封湘東郡王邑二千戸
初為寧逺将軍㑹稽太守入為侍中宣威将軍丹陽尹
普通七年出為使持節都督荆湘郢益寧南梁六州諸
軍事西中郎将荆州刺史中大通四年進號平西将軍
大同元年進號安西将軍三年進號鎮西将軍五年入
為安右将軍䕶軍将軍領石頭戍軍事六年出為使持
節都督江州諸軍事鎮南将軍江州刺史太清元年徙
為使持節都督荆雍湘司郢寧梁南北秦九州諸軍事
鎮西将軍荆州刺史三年三月侯景寇沒京師四月太
子舍人蕭歆至江陵宣宻詔以世祖為侍中假黄鉞大
都督中外諸軍事司徒承制餘如故是月世祖徴兵於
湘州湘州刺史河東王譽拒不遣十月丙午遣世子方
等帥衆討譽戰所敗死是月又遣鎮兵将軍鮑泉代討
譽九月乙邜雍州刺史岳陽王詧舉兵反来寇江陵世
祖嬰城拒守乙丑詧将杜崱與其兄弟及楊混各率其
衆来降丙寅詧遁走鮑泉攻湘州不克又遣左衛将軍
王僧辯代将
大寳元年世祖猶稱太清四年正月辛亥朔左衛将軍
王僧辯獲橘三十子共蔕以獻二月甲戌衡陽内史周
宏直表言鳯皇見郡界夏五月辛未王僧辯克湘州斬
河東王譽湘州平六月江夏王大欵山陽王大成宜都
王大封自信安間道来奔九月辛酉以前郢州刺史南
平王恪為中衛将軍尚書令開府儀同三司中撫軍将
軍世子方諸為郢州刺史左衛将軍王僧辯為領軍将
軍改封大欵為臨川郡王大成為桂陽郡王大封為汝
南郡王是月任約進寇西陽武昌遣左衛将軍徐文盛
右衛将軍陰子春太子右衛率蕭慧正嶲州刺史席文
獻等下武昌拒約以中衛将軍尚書令開府儀同三司
南平王恪為荆州刺史鎮武陵十一月甲子南平王恪
侍中臨川王大欵桂陽王大成散騎常侍江安侯圓正
侍中左衛将軍張綰司徒左長史曇等府州國一千人
奉牋曰竊以嵩岳既峻山川出雲大國有蕃申甫惟翰
豈非皇建斯極以位為寳聖教辨方眘名與器是知太
尉佐帝重華表黄玉之符司空相土伯禹降𤣥珪之錫
伏惟明公大王殿下命世應期挺生将聖忠為令徳孝
實天經地切應韓寄深旦奭五品斯訓七政以齊志存
社稷功濟屯險夷狄内侵枕戈泣血鯨鯢未掃投袂勤
王能使逰魂請盟以屈膝醜徒銜璧而讋氣親蕃外叛
釁均呉楚義討申威兵不血刃湘波自息非築杜弢之
壘峴山離貳不伐劉表之城九江致梗二别殊派纔命
戈船底定灊霍泝流窮討路絶窺窬胡兵侵界鐵馬霧
合神規獨運皆即梟懸翻同翅折遂修職貢梁漢合契
肆犀利之兵巴漢俱下竭驍勇之陣南通五嶺北出力
原東夷不怨西戎即序可謂上流千里持㦸百萬天下
之至貴四海之所推也今海水飛雲崐山起燎魏文悲
樂推之歳韓宣歎成禮之日陽臺之下獨有冠葢相趨
夢水之傍尚致車輿結轍麰麥兩穂出於南平之邦甘
露泥枝降乎當陽之境野蠶自績何謝歐絲閑田生稻
寧殊雨粟莫非品物咸亨是稱文明光大豈可徽號不
彰於彛典明試不陳乎車服者哉昔晉鄭入周尚作卿
士蕭曹佐漢且居相國宜崇兹盛禮顯答羣望恪等稽
尋甲令博詢惇史謹再拜上進位相國總百揆竹使符
一别准恒儀仗金斧以翦逆暴乗玉輅而定社稷傍羅
䴡於日月貞明合于天地扶危翼治豈不休哉恪等不
通大體自昧伏奏以聞世祖令答曰數鍾陽九時惟百
六鯨鯢未翦寤寐痛心周粤天官秦稱相國東至于海
西至於河南次朱鳶北漸𤣥塞率兹小宰𢎞斯大徳将
何用繼縱曲阜擬跡桓文終建一匡肅其五拜雖義屬
隨時事無虚紀傳稱皆讓象著鳴謙瞻言前典再懐哽
恧十二月壬辰以定州刺史蕭勃為鎮南将軍廣州刺
史遣䕶軍将軍尹悅巴州刺史王珣定州刺史杜多安
帥衆下武昌助徐文盛
大寳二年世祖猶稱太清五年二月已亥魏遣使來聘
三月侯景悉兵西上㑹任約軍閏四月丙午景遣其将
宋子仙任約襲郢州執刺史蕭方諸戊申徐文盛陰子
春等奔歸王珣尹悅杜多安並降賊庚戍領軍将軍王
僧辯率衆屯巴陵甲子景進寇巴陵五月癸未世祖遣
逰擊将軍胡僧祐信州刺史陸法和帥衆下援巴陵任
約敗景遂遁走以王僧辯為征東将軍開府儀同三司
尚書令胡僧祐為領軍将軍陸法和為䕶軍将軍仍令
僧辯率衆軍追景所至皆㨗八月甲辰僧辯下次湓城
辛亥以鎮南将軍湘州刺史蕭方矩為中衛将軍司空
征南将軍南平王恪進號征南大将軍湘州刺史餘如
故九月己亥以征東将軍開府儀同三司尚書令王僧
辯為江州刺史餘如故盤盤國獻馴象冬十月辛丑朔
有紫雲如車葢臨江陵城是月太宗崩侍中征東将軍
開府儀同三司江州刺史尚書令長寧縣侯王僧辯奉
表曰衆軍薄伐塗次九水即日獲臨城縣使人報稱侯
景弑逆皇帝賊害太子宗室在寇庭者並罹禍酷六軍
慟哭三辰改曜哀我皇極四海崩心我大梁纂堯構緒
基商唘祚太祖文皇帝徇齊作聖筆有六州髙祖武皇
帝聰明神武奄龕天下依日月而和四時履至尊而制
六合䴡正居貞大横固祉四葉相係三聖同基蠢爾凶
渠遂憑天邑閶闔受白登之辱象魏致堯城之疑雲扆
承華一朝俱酷金楨玉幹莫不同寃悠悠彼蒼何其罔
極臣聞喪君有君春秋之茂典以徳以長先王之通訓
少康則牧衆撫職祀夏所以配天平王則居正東遷宗
周所以卜世漢光以能捕不道故景歴重昌中宗以不
違羣議故江東可立儔今考古更無二謀伏惟陛下至
孝通幽英武靈斷當七九之厄而應千載之期唘殷憂
之明而居百王之㑹取威定霸嶮阻艱難建社治兵載
循古道家國之事一至於斯天祚大梁必将有主軒轅
得姓存者二人髙祖五王代實居長乗屈完而陳諸侯
拜子武而服大輅功齊九有道濟生民非奉聖明誰嗣
下武臣聞日月貞明太陽不可以闕照天地貞觀乾道
不可以久惕黄屋左纛本為億兆而尊鸞輅龍章盖以
郊禋而貴寳器存乎至重介石慎於易差黔首豈可少
選無君宗祏豈可一日無主伏願陛下掃地升中柴天
改物事廹凶危運鍾擾攘盖不勞宗正奉詔博士擇時
南面即可居尊西向無所讓徳四方既知有奉八百始
可同期殘寇潛居器藏社處乾象既傾坤儀已覆斬莽
輗車燒卓照市廓清函夏正為塋陵開雪宫闈庶存鍾
鼎彼黍離離伊何可言陛下繼明闡祚即宫舊楚左廟
右社之制可以權宜五禮六樂之容嵗時取備金芝九
莖瓊茅三脊要衛率職尉侯相望坐廟堂以朝四夷登
靈臺而望雲物禪梁甫而封泰山臨東濵而禮日觀然
後與三事大夫更謀都鄙左瀍右澗夾雒可以為居抗
殿疏龍惟王可以在鎬何必勤勤建業也哉臣等不勝
控欵之至謹拜表以聞世祖奉諱大臨三日百官縞素
乃答曰孤以不徳天降之災枕戈飲膽扣心泣血風樹
之酷萬始不追霜露之哀百憂總萃甫聞伯升之禍彌
切仲謀之悲若封豕既殱長虵即戮方欲追延陵之逸
軌繼子臧之髙讓豈資秋亭之壇安事繁陽之石侯景
項籍也蕭棟殷辛也赤泉未賞劉邦尚曰漢王白旗弗
懸周𤼵猶稱太子飛龍之位孰謂可躋附鳯之徒既聞
来議羣公卿士其諭孤之志無忽司空南平王恪率宗
室五千餘人領軍将軍胡僧祐率羣僚二百餘人江州
别駕張佚率吏民三百餘人並奉牋勸進世祖固讓十
一月乙亥王僧辯又奉表曰紫宸曠位赤縣無主百靈
聳動萬國回皇雖醉醒相扶同歸景亳式歌且誦總赴
唐郊猶懼陛下俛首􁈈然讓徳不嗣傳車在道方慎宋
昌之謀法駕已陳尚杜耿純之勸岳牧翹首天民累息
臣聞星回日薄擊雷鞭電者之謂天岳立川流吐霧蒸
雲者之謂地苞天地之混成洞陰陽之不測而以裁成
萬物者其在聖人乎故云天地之大徳曰生聖人之大
寶曰位黄屋廟堂之下本非獲已而居明鏡四衢之罇
盖由應物取訓伏惟陛下稽古文思英雄特達比以周
旦則文王之子方之放勛則帝摯之季千年旦暮可不
在斯庭闕湮亾鍾鼎淪覆嗣膺景歴非陛下而誰豈可
使赤眉更立盆子隗囂託置髙廟陛下方復從容髙讓
用執謙光展其矯行偽書誣罔正朔見機而作斷可識
矣匪疑何卜無待蓍龜曰者公卿失馭禍纏霄極矦景
憑陵姦臣互起率戎伐頴無處不然勸明誅晉側足皆
爾刁斗夜鳴烽火相照中朝人士相頋銜悲涼州義徒
東望殞涕惵惵黔首将欲安歸陛下英略緯天沉明内
斷横劍泣血枕戈甞胆農山圯下之策金匱玉鼎之謀
莫不定算扆帷決勝千里擊靈鼉之皷而建翠華之旗
驅六州之兵而總九伯之伐四方雖虞一戰以霸斬其
鯨鯢既章大戮荷校滅耳莫匪姦回史不絶書府無虚
月自洞庭安波彭蠡底定文昭武穆芳若榭蘭敵國降
城和如親戚九服同謀百道俱進國耻家怨計期就雪
社稷不墜繄在聖明今也何時而申帝唘之避凶危若
此方陳泰伯之辭國有具臣誰敢奉詔天下者髙祖之
天下陛下者萬國之歡心萬國豈可無君髙祖豈可廢
祀即曰五星夜聚八風通吹雲烟紛郁日月光華百官
象物而動軍政不戒而備飛艫巨艦竟水浮川鐵馬銀
鞍陵山跨谷英傑接踵忠勇相頋湛宗族以酧恩焚妻
子以報主莫不覆楯銜威提斧擊衆風飛電耀志滅凶
醜所待陛下昭告后土䖍奉上帝廣發明詔師出以名
五行夕返六軍曉進便當盡司寇之威窮蚩尤之伐執
石趙而求璽斬姚秦而取鍾脩掃塋陵奉近宗廟陛下
豈得不仰存國計俯從民請漢宣嗣位之後即遣蒲類
之軍光武登極既竟始有長安之㨗由此言之不無前
准臣等或世受朝恩或身荷重遇同休等戚自國刑家
茍有腹心敢以死奪不任慺慺之至謹重奉表以聞世
祖答曰省示復具一二孤聞天生蒸民而樹之以君所
以對揚天休司牧黔首攝提合雒以前栗陸驪連之外
書契不傳無得稱也自阪泉彰其武功丹陵表其文徳
有人民焉有社稷焉或歌謡所歸或惟天所相孤遭家
多難大耻未雪國賊則蚩尤弗翦同姓則有扈不賔卧
而思之坐以待旦何以應寳歴何以嗣龍圖庶一戎既
定罪人斯得祀夏配天方申来議也是時巨寇尚存未
欲即位而四方表勸前後相屬乃下令曰大壮乗乾明
夷垂翼璿度亟移玉律屢徙四岳頻遣勸進九棘比者
表聞譙沛未復塋陵永逺于居于處寤寐疚懐何心何
顔撫兹歸運自今表奏所由並斷若有唘疏可寫此令
施行是日賊司空東南道大行臺劉神茂率儀同劉歸
義㽞異赴義奉表請降
大寶三年世祖猶稱太清六年正月甲戍世祖下令曰
軍國多虞戎旃未静青領雖熾黔首宜安時惟星鳥表
年祥於東秩春紀宿龍歌歳取於南畯况三農務業尚
看夭桃敷水四人有令猶及落杏飛花化俗移風常在
所急勸耕且戰彌湏自許豈直燕垂寒谷積黍自温寧
可墮此𤣥苗坐飡紅粒不植鷰頷空候蟬鳴可悉深耕
溉種安堵復業無棄民力並分地利班勒州郡咸使遵
承以智武将軍南平内史王褎為吏部尚書二月王僧
辯衆軍發自尋陽世祖馳檄告四方曰夫剝極生災乃
及龍戰師貞終吉方制獖豕豈不以侵陽蕩薄源之者
亂階定龕艱難成之者忠義故羿澆滅於前莽卓誅於
後是故使桓文之勲復興於周代温陶之績彌盛於金
行粤若梁興五十餘載平壹㝢内德惠悠長仁育蒼生
義征不服左伊右瀍咸皆仰化濁涇清渭靡不向風建
翠鳳之旗則六龍驤首擊靈鼉之鼓則百神警肅風牧
方邵之賢衛霍辛趙之将羽林黄頭之士虎賁緹騎之
夫叱咤則風雲興起皷動則嵩華倒抜自桐柏以北孤
竹以南碣石之前流沙之後延頸舉踵交臂屈膝胡人
不敢牧馬秦士不敢彎弓叶和萬邦平章百姓十堯九
舜曷足云也賊臣矦景匈奴叛臣鳴鏑餘噍懸瓠空城
本非國寶夀春畿要賞不踰月開海陵之倉賑常平之
米檄九府之費錫三官之錢冐干貨賄不知紀極敢興
逆亂梗我王畿賊臣正徳阻兵安忍曰者結怨江芊逺
適單于簡牘屢彰彭生之魂未弭聚歛無度景卿之誚
已及為虎傅翼逺相招致䖍劉我生民離𣪚我兄弟我
是以董率臯貔躬擐甲胄霜戈照日則晨離奪暉龍騎
蔽野則平原掩色信與江水同流氣與寒風俱憤凶醜
畏威委命下吏乞活淮肥茍存徐兖渙汗既行絲綸爰
被我是以班師凱歸休牛息馬賊猶不悛遂復矢流王
屋兵躔象魏總章之觀非復聽訟之堂甘泉之宫永乖
避暑之地坐召憲司卧制朝宰矯託天命偽作符書重
増賦歛肆意裒剝生者逃竄死者暴尸道路以目庶僚
鉗口刑戮失衷爵賞由心老弱波流士女塗炭臧獲之
人五宗及賞搢紳之士三族見誅榖粟騰踴自相吞噬
惵惵黔首路有銜索之哀蠢蠢黎民家有隕山之泣偃
師南望無復儲胥露寒河陽北臨或有穹廬氊帳南山
之竹未足言其愆西山之兎不足書其罪外監陳瑩之
至伏承先帝登遐宫車晏駕奉諱驚號五内摧裂州寃
本毒無地容身景阻饑既甚民且狼頋遂侵軼我彭蠡
憑凌我郢邑竊據我江夏掩襲我巴丘我是以義勇爭
先忠貞盡力斬馘凶渠不可稱算沙同赤㟁水若綘河
任約泥首於安南化仁面縛於漢口子僊乞活於鄢郢
希榮敗績於柴桑侯景奔竄十鼠争穴郭黙清夷晉熙
附義計窮力屈反殺後主畢原鄷郇並離禍患凡蒋邢
茅皆伏鈇鑕是可忍也孰不可容莫府據有上流實惟
分陜投袂荷戈志在畢命昔周依晉鄭漢有虚牟彼惟
末屬猶能如此况聨華日月天下不賤為臣為子兼國
兼家者哉咸以義旗既建宜湏總一共推莫府實用主
盟粤以不侫謬董連率逺惟國艱不遑寧處中權後勁
龔行天罰提戈蒙險隕越以之天馬千羣長㦸百萬驅
賁獲之士資智勇之力大楚踰荆山淺源度彭蠡舳臚
汎水以掎其南輜軿委輸以衝其北華夷百濮贏糧影
從雷震風駭直指建業按劍而叱江水為之倒流抽戈
而揮皎日為之退舍方駕長驅百道俱入夷山殄谷充
原蔽野挟輈曳牛之侣拔距磔石之夫騎則逐日追風
弓則吟猿落雁捧崐崙而壓卵傾渤海而灌熒如駟馬
之載鴻毛若奔牛之觸魯縞以此衆戰誰能禦之脱復
蜂蠆若毒獸窮則鬬謂山盖髙則四郊多壘謂地盖逺
則三千弗違如彼怒蛙譬諸鼷鼠豈費萬鈞無勞百溢
加以日臨黄道兵起綘宫三門既唘五将咸發舉整整
之旗掃亭亭之氣故以臨機宻運非賊所觧奉義而誅
何罪不服今遣使持節大都督征東将軍開府儀同三
司江州刺史尚書令長寧縣開國侯王僧辯率衆十萬
直掃金陵鳴皷聒天摐金振地朱旗夕建如赤城之霞
起戈船夜動若滄海之奔流計其同惡不盈一旅君子
在野小人比周荷校滅耳匪朝伊夕舂長狄之喉繫郅
支之頸今司寇明罰質鈇所誅止侯景而已黎元何辜
一無所問諸君或世樹忠貞身荷寵爵羽儀鼎族書勲
王府俛眉猾豎無由自效豈不下慙泉壤上愧皇天失
忠與義難以自立想誠南風廼睠西頋因變立功轉禍
為福有能縛侯景及送首者封萬戸開國公絹布五萬
匹有能率動義衆以應官軍保全城邑不為賊用上賞
方伯下賞剖符並裂山河以紆青紫昔由余入秦禮同
卿佐日磾降漢且珥金貂必有其才何䘏無位若執迷
不反拒逆王師大軍一臨刑兹罔赦孟諸焚燎芝艾俱
盡宣房河決玉石同沉信賞之科有如皎日黜陟之制
事均白水檄布逺近咸使知聞三月王僧辯等平侯景
傳其首於江陵戊子以賊平告明堂大社己丑王僧辯
等又奉表曰衆軍以今月戊子總集建康賊景鳥伏獸
窮頻擊頻挫姦竭詐盡深溝自固臣等分勒武旅百道
同趣突騎短兵犀函鐵楯結隊千羣持㦸百萬止紂七
歩圍項三重轟然大潰羣凶四滅京師少長俱稱萬嵗
長安酒食於此價髙九縣雲開六合清朗矧伊黔首誰
不載躍伏惟陛下咀痛茹哀嬰憤忍酷自紫庭絳闕胡
塵四起壖垣好畤冀馬雲屯泣血治兵甞膽誓衆而呉
楚一家方與七國俱反管蔡流言又以三監作亂西涼
義衆阻强秦而不通并州遺民跨飛狐而見泯犲狼當
路非止一人鯨鯢不梟倐焉五載英武克振怨恥並雪
永尋霜露如何可言臣等輙依故實奉脩社廟使者持
節分告塋陵嗣后升遐龍輴未殯承華掩曜梓宫莫測
並即隨日備辦禮具凶荒四海同哀六軍袒哭聖情孝
友理當感慟日者百司岳牧祈仰宸鑒以錫珪之功既
歸有道當璧之禮允屬聖明而優詔謙沖窅然凝邈飛
龍可躋而乾爻在四帝閽云呌而閶闔未開謳歌再馳
是用翹首所以越人固執熏丹穴以求君周民樂推踰
岐山而事主漢王不即位無以貴功臣光武不止戈豈
謂紹宗廟黄帝逰於襄城尚訪治民之道放勛入於姑
射猶使罇爼有歸伊此儻來豈聖人所欲帝王所應不
獲己而然伏讀璽書尋諷制旨頋懐物外未奉慈𠂻陛
下日角龍顔之姿表於徇齊之日彤雲素氣之瑞基於
應物之初博覽則大哉無所與名深言則曄乎昭章之
觀忠為令徳孝實動天加以英威茂略雄圖武筭指麾
則丹浦不戰頋眄則阪泉自蕩地維絶而重紐天柱傾
而更植鑿河津於孟門百川復唘補穹儀以五石萬物
再生縱陛下拂袗衣而逰廣成登􁛸山而去東土羣臣
安得仰訴兆庶何所歸仁況郊祀配天罍篚禮曠齋宫
清廟匏竹不陳仰望鑾輿匪朝伊夕瞻言法駕載渇且
飢豈可久稽衆議有曠彛則舊郊既復函雒已平高奴
櫟陽宫館雖毁濁河清渭佳氣猶存臯門有伉甘泉四
敞土圭測景僊人承露斯盖九州之赤縣六合之樞機
博士捧圖書而稍還太常定禮儀而已列豈得不揚清
駕而赴名都具玉鑾而逰正寝昔東周既遷鎬京遂其
不復長安一亂郏洛永以為居夏后以萬國朝諸侯文
王以六州匡天下跡基百里劔杖三尺以殘椘之地抗
拒九戎一旅之師剪滅三叛坦然大定御輦東歸觧五
牛於冀州秣六馬於譙郡緬求前古其可得歟對揚天
命何所讓徳有理存焉敢重所奏相國答曰省表復具
一二羣公卿士億兆夷人咸以皇天睠命歸運所屬用
集寳位于予一人文叔金吾之官事均徃願孟徳征西
之位且符前説今淮海長鯨雖云授首襄陽短狐未全
革面太平玉燭爾乃議之辛卯宣猛将軍朱買臣密害
豫章嗣王棟及其二弟橋樛世祖志也四月乙巳益州
刺史新除假黄鉞大尉武陵王紀竊位於蜀改號天正
元年世祖遣兼司空蕭太祠部尚書樂子雲拜謁塋陵
倄復社廟丁巳世祖令曰軍容不入國國容不入軍雖
子産獻捷戎服從事亞夫弗拜義止将兵今凶醜殱夷
逆徒殄潰九有既截四海乂安漢宫威儀方陳盛禮衛
多君子寄是式瞻便可觧嚴以時宣勒是月以東陽太
守張彪為安東将軍五月庚午司空南平王恪及宗室
王侯大都督王僧辯等復拜表上尊號世祖猶固讓不
受庚辰以征南将軍湘州刺史司空南平嗣王恪為鎮
東将軍揚州刺史餘如故甲申以尚書令征東将軍開
府儀同三司江州刺史王僧辯為司徒鎮衛将軍乙酉
斬賊左僕射王偉尚書吕季略少卿周石珍舍人嚴亶
於江陵市是日世祖令曰君子赦過著在周經聖人觧
網聞之湯令自獫狁孔熾長虵薦食赤縣阽危黔黎塗
炭終宵不寐志在雪恥元惡稽誅本屬侯景王偉是其
心膂周石珍負背恩義今並烹諸鼎鑊肆之市朝但比
屯邅寇擾為歳已積衣冠舊貴被逼偷生猛士勲豪和
光茍免凡諸惡侣諒非一族今特闡以王澤削以刑書
自太清六年五月二十日昧爽以前咸使惟新是月魏
遣太師潘洛辛術等寇秦郡王僧辯遣杜崱帥衆拒之
以陳霸先為征北大将軍開府儀同三司南徐州刺史
是月魏遣使賀平侯景八月蕭紀率巴蜀大衆連舟東
下遣䕶軍陸法和屯巴峽以拒之兼通直散騎常侍聘
魏使徐陵於鄴奉表曰臣聞封唐有聖還承帝嚳之家
居代惟賢終纂髙皇之祚無為稱於革舄至治表於垂
衣而撥亂反正非閒前古至如金行重作源出東莞炎
運猶昌枝分南頓豈得掩顯姓於軒轅非才子於顓頊
莫不時因多難俱繼神宗者也伏惟陛下出震等於勛
華明讓同於旦奭握圖執鉞将在御天玉縢珠衡先彰
元后神祗所命非惟太室之祥圖畫斯歸何止堯門之
瑞若夫大孝聖人之心中庸君子之徳固以作訓生民
貽風多士一日二日研覽萬幾允文允武包羅羣藝擬
兹三大賔是四門歴試諸難咸熙庶績斯無得而稱也
自無妄興暴皇祚寖微封狶脩蛇行災中國靈心所宅
下武其興望紫極而長號瞻丹陵而殞慟家寃将報天
賜黄鳥之旗國害宜誅神奉𤣥狐之籙滕公擁樹雄氣
方嚴張繡交兵風神彌勇忠誠冠於日月孝義感於氷
霜如霆如雷如貔如􁈇前驅効命元惡斯殱既挂膽於
西州方燃臍於東市蚩尤三冢寧謂嚴誅王莽千剸非
云明罰青𦍑赤狄同畀犲狼胡服夷言咸為京觀邦畿
濟濟還見隆平宗廟愔愔方承多福自氤氲渾沌之世
驪連票陸之君封起龍圖文因鳥跡雲師火帝非無戰
陣之風堯誓湯征咸用干戈之道星躔東井時破崤潼
雷震南陽初平尋邑未有援三靈之已墜救四海之羣
飛赫赫明明龔行天罰如當今之盛者也於是卿雲似
蓋晨映姚鄊甘露如珠朝華景寝芝房感徳咸出銅池
蓂莢伺辰無勞銀箭重以東漸𤣥兎西踰白狼髙栁生
風扶桑盛日莫不編名屬國歸質鴻臚荒服來賔遐邇
同福其文昭武穆跗蕚也如彼天平地成功業也如此
久應旁求掌固諮詢天官斟酌繁昌經營髙邑宋王唘
霸非勞陽武之侯清蹕無虞何事長安之邸正應揚鑾
旂以饗帝仰鳳扆以承天歴數在躬疇與為讓去月二
十日兼散騎常侍栁睴等至鄴伏承聖旨謙沖為而弗
宰或云涇陽未復函谷無泥旋駕金陵方膺天睠愚謂
大庭少昊非有定居漢祖殷宗皆無恒宅登封岱岳猶
置明堂廵狩章陵時行司隸何必西瞻虎據乃建王宫
南望牛頭方稱天闕抑又聞之𤣥圭既錫蒼玉無陳乃
棫樸之愆期非苞茅之不貢雲和之瑟久廢甘泉孤竹
之管無聞方澤豈不懼歟伏願陛下因百姓之心拯萬
邦之命豈可逡廵固讓方求石戸之農髙謝君臨徒引
箕山之客未知上徳之不徳惟見聖人之不仁率土翹
翹蒼生何望昔蘇季張儀違鄊負俗尚復招三方以事
趙請六國以尊秦況臣等顯奉皇華親承朝命珪璋特
達通聘河陽貂珥雍容尋盟漳水加牢貶館隨勢汙隆
瞻望鄊關誠均休戚但輕生不造命與時乖沗一介之
行人同三危之逺擯承間内殿事絶耿弇之恩封奏邉
城私等劉琨之哭不勝區區之至謹拜表以聞九月甲
戌司空鎮東将軍揚州刺史南平王恪薨冬十月乙未
前梁州刺史蕭循自魏至于江陵以循為平北将軍開
府儀同三司戊申執湘州刺史王琳於殿内琳副将殷
晏下獄死辛酉以子方略為湘州刺史庚戍琳州長史
陸納及其将潘烏累等舉兵反襲陷湘州是月四方征
鎮王公卿士復勸世祖即尊號猶謙讓未許表三上乃
從之
承聖元年冬十一月丙子世祖即皇帝位於江陵詔曰
夫樹之以君司牧黔首帝堯之心豈貴黄屋誠弗獲己
而臨莅之朕皇祖太祖文皇帝積徳岐梁化行江漢道
映在田具瞻斯屬皇考髙祖武皇帝明並日月功格區
宇應天從民惟睿作聖太宗簡文皇帝地侔唘誦方符
文景羯寇憑凌時難孔棘朕大拯横流克復宗社羣公
卿士百辟庶僚咸以皇靈睠命歸運斯及天命不可以
久淹宸極不可以久曠粤若前載憲章令範畏天之威
算隆寳厯用集神器于予一人昔虞夏商周年無嘉號
漢魏晉宋因循以久朕雖云撥亂且非創業思得上繫
宗祧下恵億兆可改太清六年為承聖元年逋租宿責
並許𢎞貸孝子義孫可悉賜爵長徒鏁士特加原宥禁
錮奪勞一皆曠蕩是日世祖不升正殿公卿陪列而已
丁丑以平北将軍開府儀同三司蕭循為驃騎将軍湘
州刺史餘如故己卯立王太子方矩為皇太子改名元
良立皇子方智為晉安郡王方略為始安郡王追尊所
生妣阮脩容為文宣太后是月陸納遣将潘烏累等攻
破衡州刺史丁道貴於淥口道貴走零陵十二月壬子
陸納分兵襲巴陵湘州刺史蕭循擊破之是月營州刺
史李洪雅自零陵率衆出空雲灘将下討納納遣将吳
藏等襲破洪雅洪雅退守空雲城
二年春正月乙丑詔王僧辯率衆軍士討陸納戊寅以
吏部尚書王襃為尚書左僕射劉㲄為吏部尚書西魏
遣大將尉遲逈襲益州二月庚午詔曰食乃民天農為
治本垂之千載貽諸百王莫不敬授民時躬耕帝籍是
以稼穡為寳周頌嘉其樂章禾麥不成魯史書其方冊
秦人有農力之科漢氏開屯田之利頃嵗屯否多難薦
臻干戈不戢我則未暇廣田之令無聞於郡國載師之
職有陋於官方今元惡殄殲海内方一其大庇黔首庶
拯横流一廛曠務勞心日仄一夫廢業舄鹵無遺國富
刑清家給民足其力田之身在所蠲免外即宣勒稱朕
意焉辛未李洪雅以空雲城降賊賊執之而歸初丁道
貴走零陵投洪雅洪雅使收餘衆與之俱降洪雅既降
賊賊乃害道貴丙子賊将呉藏等帥兵據車輪庚寅有
兩龍見湘州西江夏四月丙申僧辯軍次車輪五月甲
子衆軍攻賊大破之乙丑僧辯軍至長沙甲戌尉遲逈
進逼巴西潼州刺史楊䖍運以城降納逈己丑蕭紀軍
至西陵六月乙酉湘州平是月尉遲逈圍益州秋七月
辛未巴人苻昇徐子初斬賊城主公孫晃舉城來降紀
衆大潰遇兵死乙未王僧辯班師江陵詔諸軍各還所
鎮八月戊戌尉遲逈䧟益州庚子詔曰夫爰始居亳不
廢先王之都受命于周無改舊邦之頌頃戎旃既息關
柝無警去魯興歎有感宵分過沛殞涕實勞夕寐仍以
瀟湘作亂庸蜀阻兵命将授律指期克定今八表乂清
四郊無壘宜從青蓋之興言歸白水之鄊江湘委輸方
船連舳巴峽舟艦精甲百萬先次建業行實京師然後
六軍遄征九旂揚斾拜謁塋陵倄復宗社主者詳依舊
典以時宣勒九月庚午司徒王僧辯旋鎮丙子以䕶軍
將軍陸法和為郢州刺史乙酉以晉安王方智為江州
刺史是月魏遣郭元建治舟師於合肥又遣大将邢杲
逺歩六汗薩東方老率衆㑹之冬十一月辛酉僧辯次
于姑孰即留鎮焉遣豫州刺史矦瑱據東關壘徴呉興
太守裴之横帥衆繼之戊戌以尚書右僕射王襃為尚
書左僕射湘東太守張綰為尚書右僕射十二月宿預
土民東方光據城歸化魏江西州郡皆起兵應之
三年春正月甲午加南豫州刺史矦瑱征北将軍安東
開府儀同三司陳霸先率衆攻廣陵城秦州刺史嚴超
達自秦郡圍涇州矦瑱張彪出石梁為其聲援辛丑陳
覇先遣晉陵太守杜僧明率衆助東方光三月甲辰以
司徒王僧辯為太尉車騎将軍丁未魏遣将王球率衆
七百攻宿預杜僧明逆擊大破之戊申以䕶軍将軍郢
州刺史陸法和為司徒夏四月癸酉以征北大将軍開
府儀同三司陳覇先為司空六月壬午魏復遣将歩六
汗薩率衆救涇州癸未有黒氣如龍見于殿内秋七月
甲辰以都官尚書宗懔為吏部尚書九月辛邜世祖於
龍光殿述老子義尚書左僕射王襃為執經乙巳魏遣
其柱國萬紐于謹率大衆來寇冬十月丙寅魏軍至于
襄陽蕭詧率衆㑹之丁卯停講内外戒嚴輿駕出行都
柵是日大風拔木丙子徴王僧辯等軍十一月以領軍
胡僧祐都督城東城北諸軍事右僕射張綰為副左僕
射王襃都督城西城南諸軍事直殿省元景亮為副王
公卿士各有守備丙戌世祖遍行都柵皇太子廵行城
樓使居民助運水石諸要害所並増兵􁁎丁卯魏軍至
柵下丙申徴廣州刺史王琳入援丁酉大風城内火以
胡僧祐為開府儀同三司嶲州刺史裴畿為領軍將軍
庚子信州刺史徐世譜晉安王司馬任約軍次馬頭岸
戊申胡僧祐朱買臣等率兵出戰買臣敗績己酉降左
僕射王襃為䕶軍将軍辛邜魏軍大攻世祖出枇杷門
親臨陣督戰胡僧祐中流矢薨六軍敗績反者斬西門
關以納魏師城䧟于西魏世祖見執如蕭詧營又遷還
城内十二月丙辰徐世譜任約退戍巴陵辛未西魏害
世祖遂崩焉時年四十七太子元良始安王方略皆見
害乃選百姓男女數萬口分為奴婢驅入長安小弱者
皆殺之明年四月追尊為孝元皇帝廟曰世祖世祖聰
悟俊朗天才英發年五嵗髙祖問汝讀何書對曰能誦
曲禮髙祖曰汝試言之即誦上篇左右莫不驚歎初生
患眼髙祖自下意治之遂盲一目彌加愍愛既長好學
博綜羣書下筆成章出言為論才辯敏速冠絶一時髙
祖甞問曰孫䇿昔在江東于時年㡬答曰十七髙祖曰
正是汝年賀革為府諮議敕革講三禮世祖性不好聲
色頗有髙名與裴子野劉顯蕭子雲張纉及當時才秀
為布衣之交著述辭章多行於世在尋陽夢人曰天下
将亂王必維之又背生黒子巫媪見曰此大貴兆當不
可言初賀革西上意甚不悦過别御史中丞江革以情
告之革曰吾甞夢主上遍見諸子至湘東王手脫帽授
之此人後必當璧卿其行乎革從之及太清之難乃能
克復故遐邇樂推遂膺寳命矣所著孝徳傳三十卷忠
臣傳三十卷丹陽尹傳十卷注漢書一百一十五卷周
易講疏十卷内典博要一百卷連山三十卷洞林三卷
玉韜十卷補闕子十卷老子講疏四卷全徳志懐舊志
荆南志江州記貢職圖古今同姓名録一卷筮經十二
卷式贊三卷文集五十卷
史臣曰梁季之禍巨寇憑壘世祖時位長連率有全楚
之資應身率羣后枕戈先路虚張外援事異勤王在於
行師曾非百舍後方殱夷大憝用寧宗社握圖南面光
唘中興亦世祖雄才英略紹兹寳運者也而禀性猜忌
不隔疎近御下無術履氷弗懼故鳳闕伺晨之功火無
内照之羙以世祖之神睿特達留情政道不怵邪說徙
蹕金陵左隣彊寇将何以作是以天未悔禍蕩覆斯生
悲夫
　
　
　
　
　
　
　
　
　
　
　
　
　
　
　
　梁書卷五
　梁書卷五考證
文帝紀蠢蠢黎民家有隕山之泣○南本作家隕(缺/)山
　之泣
水若綘河○若南本注缺
是月魏遣太師潘洛辛術等寇秦郡○魏南史作齊
十二月宿預土民東方光據城歸化魏江西州郡皆起
　兵應之○南史化作北魏作齊
文集五十卷○(臣人龍/)按南史紀所著書尚有金樓子
　十卷此不載
　
　
　
　
　
　
　梁書卷五考證
欽定四庫全書
　梁書卷六
　　唐　散　騎　常　侍　姚　思　廉　撰
　本紀第六
　　敬帝
敬皇帝諱方智字慧相小字法真世祖第九子也太清
三年封興梁侯承聖元年封晉安王邑二千戸二年出
為平南将軍江州刺史三年十一月江陵䧟太尉揚州
刺史王僧辯司空南徐州刺史陳覇先定議以帝為太
宰承制奉迎還京師四年二月癸丑至自尋陽入居朝
堂以太尉王僧辯為中書監録尚書驃騎将軍都督中
外諸軍事加司空陳覇先班劒三十人以豫州刺史侯
瑱為江州刺史儀同三司湘州刺史蕭循為太尉儀同
三司廣州刺史蕭勃為司徒鎮東将軍張彪為郢州刺
史三月齊遣其上黨王高渙送貞陽侯蕭淵明來主梁
嗣至東闗遣呉興太守裴之横與戰敗績之横死太尉
王僧辯率衆出屯姑孰四月司徒陸法和以郢州附于
齊遣江州刺史侯瑱討之七月辛丑王僧辯納貞陽侯
蕭淵明自采石濟江甲辰入于京師以帝為皇太子九
月甲辰司空陳覇先舉義襲殺王僧辯黜蕭淵眀丙午
帝即皇帝位
紹泰元年冬十月己巳詔曰王室不造嬰罹禍釁西都
失守朝廷淪覆先帝梓宫播越非所王基傾㢮率土罔
載朕以荒㓜仍屬艱難泣血枕戈志復讐逆大恥未雪
夙宵鯁憤羣公卿尹勉以太義越登寡闇嗣奉洪業顧
惟夙心念不至此庶仰慿元靈傍資将相克清元惡謝
寃陵寝今墜命載新宗祊更祀慶流億兆豈予一人可
改承聖四年為紹泰元年大赦天下内外文武賜位一
等以貞陽侯淵眀為司徒封建安郡公食邑三千戸壬
子以司空陳覇先為尚書令都督中外諸軍事車騎将
軍揚南徐二州刺史司空如故震州刺史杜龕舉兵攻
信武将軍陳蒨於長城義興太守韋載據郡以應之癸
丑進太尉蕭循為太保新除司徒建安公淵眀為太傅
司徒蕭勃為太尉以鎮南将軍王琳為車騎将軍開府
儀同三司戊午尊所生夏貴妃為皇太后立妃王氏為
皇后鎮東将軍揚州刺史張彪進號征東大将軍鎮北
将軍譙秦二州刺史徐嗣徽進號征北大将軍征南将
軍南豫州刺史任約進號征南大将軍辛未詔司空陳
覇先東討韋載丙子任約徐嗣徽舉兵反乗京師無偹
竊據石頭丁丑韋載降義興平遣晉陵太守周文育率
軍援長城十一月庚辰齊安州刺史翟子崇楚州刺史
劉仕榮淮州刺史栁逹摩率衆赴任約入于石頭庚寅
司空陳覇先旋于京師十二月庚戌徐嗣徽任約又相
率至采石迎齊援丙辰遣猛烈将軍侯安都水軍於江
寧邀之賊衆大潰嗣徽約等奔于江西庚申翟子崇等
請降並放還北
太平元年春正月戊寅大赦天下其與任約徐嗣徽叶
契同謀一無所問追贈簡文皇帝諸子以故永安侯確
子後襲封邵陵王奉擕王後癸未鎮東将軍震州刺史
杜龕降詔賜死曲赦呉興郡己亥以太保宜豐侯蕭循
襲封鄱陽王東揚州刺史張彪圍臨海太守王懐振於
剡巖二月庚戌遣周文育陳蒨襲㑹稽討彪癸丑彪長
史謝岐司馬沈泰軍主吳寳真等舉城降彪敗走以中
衞将軍臨川王大款即本號開府儀同三司中䕶軍桂
陽王大成為䕶軍将軍丙辰若耶村人斬張彪傳首京
師曲赦東揚州己未罷震州還復呉興郡癸亥賊徐嗣
徽任約襲采石戌執戌主眀州刺史張懐鈞入于齊甲
子以東土經杜龕張彪抄暴遣大使廵省三月丙子罷
東揚州還復㑹稽郡壬午班下逺近並雜用古今錢戊
戌齊遣大将蕭軌出柵口向梁山司空陳覇先軍主黄
菆逆撃大破之軌退保蕪湖遣周文育侯安都衆軍據
梁山拒之夏四月丁巳司空陳覇先表詣梁山撫廵将
帥壬午侯安都輕兵襲齊行䑓司馬恭於歴陽大破之
俘獲萬計五月癸未太𫝊建安公淵眀薨庚寅齊軍水
歩入丹陽縣丙申至秣陵故治敕周文育還頓方丘徐
度頓馬牧杜稜頓大桁癸卯齊軍進據兒塘輿駕出頓
趙建故籬門内外纂嚴六月甲辰齊潛軍至蔣山龍尾
斜趨莫府山北至𤣥武廟西北乙卯司空陳覇先授衆
軍節度與齊軍交戰大破之斬齊北兗州刺史杜方慶
及徐嗣徽弟嗣宗生擒徐嗣産蕭軌東方老王敬寳李
希光裴英起劉歸義等皆誅之戊午大赦天下軍士身
殞戰塲悉遣歛祭其無家属即為瘞埋辛酉觧嚴秋七
月丙子車騎将軍司空陳覇先進位司徒加中書監餘
如故丁亥以開府儀同三司侯瑱為司空八月己酉太
保鄱陽王循薨九月壬寅改元大赦孝悌力田賜爵一
級殊才異行所在奏聞饑難流移勒歸本土進新除司
徒陳覇先為丞相録尚書事鎮衞大将軍揚州牧封義
興郡公中權将軍王沖即本號開府儀同三司吏部尚
書王通為尚書右僕射丁巳以郢州刺史徐度為領軍
将軍冬十一月乙卯起雲龍神虎門十二月壬申進太
尉鎮南将軍蕭勃為太保驃騎将軍以新除左衞将軍
歐陽頠為安南将軍衡州刺史壬午平南将軍劉法瑜
進號安南将軍甲午以前夀昌令劉叡為汝隂王前鎮
西法曹行參軍蕭紞為巴陵王奉宋齊二代後
二年春正月壬寅詔曰夫子降靈體喆經仁緯義允光
素王載闡𤣥功仰之者彌髙誨之者不倦立忠立孝徳
被蒸民制禮作樂道冠羣后雖泰山頽峻一簣不遺而
泗水餘瀾千載猶在自皇圗屯阻祀薦不修奉聖之門
𦙍嗣殱滅敬神之寝簠簋寂寥永言聲烈寔兼欽愴外
可搜舉魯國之族以為奉聖後并繕廟堂供偹祀典四
時薦秩一皆遵舊是日又詔諸州各置中正依舊訪舉
不得輒承單状序官皆湏中正押上然後量授詳依品
制務使精實其荆雍青兗雖暫為隔閡衣冠多寓淮海
猶宜不廢司存㑹計罷州尚為大郡人士殷曠可别置
邑居至如分割郡縣新號州牧並係本邑不勞兼置其
選中正每求耆徳該悉以他官領之以車騎将軍開府
儀同三司王琳為司空驃騎大将軍分尋陽太原齊昌
髙唐新蔡五郡置西江州即於尋陽仍充州鎮又詔宗
室在朝開國承家者今猶稱世子可悉聽襲本爵以尚
書右僕射王通為尚書左僕射丁巳鎮西将軍益州刺
史長沙王韶進號征南将軍二月庚午領軍将軍徐度
入東闗太保廣州刺史蕭勃舉兵反遣偽帥歐陽頠傅
㤗勃從子孜為前軍南江州刺史余孝頃以兵㑹之詔
平西将軍周文育平南将軍侯安都等率衆軍南討戊
子徐度至合肥燒齊船三千艘癸巳周文育軍於巴山
生獲歐陽頠三月庚子文育前軍丁法洪於蹠口生俘
傅㤗蕭孜余孝頃軍退走甲辰以新除司空王琳為湘
郢二州刺史甲寅徳州刺史陳法武前衡州刺史譚世
逺於始興攻殺蕭勃夏四月癸酉曲赦江廣衡三州并
督内為賊所拘逼者並皆不問己邜鑄四柱錢一准二
十齊遣使請和壬辰改四柱錢一准十丙申復閉細錢
蕭勃故主帥前直閣蘭敱襲殺譚世逺敱仍為亡命夏
侯眀徹所殺勃故記室李寳臧奉懷安侯蕭任據廣州
作亂戊戌侯安都進軍余孝頃棄軍走蕭孜請降豫章
平五月乙巳平西将軍周文育進號鎮南将軍侯安都
進號鎮北将軍並以本號開府儀同三司丙午以鎮軍
将軍徐度為南豫州刺史戊辰余孝頃遣使詣丞相府
乞降秋八月甲午加丞相陳覇先黄鉞領太傅劒履上
殿入朝不趨贊拜不名給羽葆鼔吹九月辛丑崇丞相
為相國總百揆封十郡為陳公備九錫之禮如璽紱逺
遊冠位在王公上加相國緣綟綬置陳國百司冬十月
戊辰進陳公爵為王増封十郡并前為二十郡命陳王
冕十有二旒建天子旌旂出警入蹕乗金根車駕六馬
備五時副軍置旄頭雲罕樂儛八佾設鍾虡宫縣王后
王子女爵命之典一依舊儀辛未詔曰五運更始三正
迭代司牧黎庶是属聖賢用能經緯乾坤彌綸區字大
庇黔首闡揚洪烈革晦以眀積代同軌百王踵武咸此
由則梁徳湮微禍難荐發太清云始用困長蛇承聖之
年又罹封豕爰至天成重竊神器三光亟改七廟乏祀
含生已泯鼎命斯墜我皇之祚𦕈若綴旒静惟屯剥夕
惕載懐相國陳王有縱自天降神惟嶽天地合徳晷曜
齊眀拯社稷之横流提億兆之塗炭東誅叛逆北殱獯
醜威加四海仁漸萬國復張崩樂重紀絶禮儒館聿修
戎亭虗候雖大功在舜盛績維禹巍巍蕩蕩無得而稱
來獻白環豈直皇虞之世入貢素雉非止隆周之日故
効珍川陸表瑞煙雲玉露醴泉旦夕凝涌嘉禾瑞草孳
植郊甸道昭於悠代勲格於皇穹眀眀上天光華日月
革故著於𤣥象代徳彰於䜟圖獄訟有違謳謌爰適天
之歴數寔有攸在朕雖庸藐闇於古昔永稽崇替為日
已乆敢忘烈代之至願乎今便遜位别宫敬禪于陳一
依唐虞宋齊故事陳王踐阼奉帝為江隂王薨于外邸
時年十六追諡敬皇帝
史臣曰梁季横潰䘮亂屢臻當此之時天歴去矣敬皇
髙讓将同釋負焉
史臣侍中鄭國公魏徵曰髙祖固天攸縱聰明稽古道
亞生知學為博物允文允武多藝多才爰自諸生有不
羈之度属昏凶肆虐天倫及禍収合義旅将雪家寃曰
紂可伐不期而會龍躍樊漢電撃湘郢翦離徳如振槁
取獨夫如拾遺其雄才大略固無得而稱矣既懸白旗
之首方應皇天之睠布徳施恵悦近來逺開蕩蕩之王
道革靡靡之商俗大脩文教盛飾禮容鼔扇𤣥風闡揚
儒業介胄仁義折衝罇爼聲振寰宇澤流遐裔干戈載
戢凡數十年濟濟焉洋洋焉魏晉已來未有若斯之盛
然不能息末敦本斵彫為樸慕名好事崇尚浮華抑揚
孔墨流連釋老或經夜不寝或終日不食非𢎞道以利
物惟飾智以驚愚且心未遺榮虗厠蒼頭之伍髙談脱
屣終戀黄屋之尊夫人之大欲在乎飲食男女至於軒
冕殿堂非有切身之急髙祖屏除嗜慾眷戀軒冕得其
所難而滯於所易可謂神有所不逹智有所不通矣逮
夫精華稍竭鳳德已衰惑於聼受權在姦佞儲后百辟
莫得盡言險躁之心暮年愈甚見利而動愎諫違卜開
門揖盗棄好即讐釁起蕭墻禍成戎羯身殞非命災被
億兆衣冠斃鋒鏑之下老幼粉戎馬之足瞻彼黍離痛
深周廟永言麥秀悲甚殷墟自古以安為危既成而敗
顚覆之速書契所未聞也易曰天之所助者信人之所
助者順髙祖之遇斯屯剥不得其死蓋動而之險不由
信順失天人之所助其能免於此乎太宗聰睿過人神
彩秀發多聞博逹富贍詞藻然文豔用寡華而不實體
窮淫麗義罕疏通哀思之音遂移風俗以此而貞萬國
異乎周誦漢荘矣我生不辰載離多難桀逆搆扇巨猾
滔天始自牖里之拘終類望夷之禍悠悠蒼天其可問
哉昔國歩初屯兵纒魏闕羣后釋位投袂勤王元帝以
磐石之宗受分陜之任属君親之難居連率之長不能
撫劒嘗膽枕戈泣血躬先士卒致命前驅遂乃擁衆逡
廵内懐觖望坐觀時變以為身幸不急莾卓之誅先行
昆弟之戮又沉猜忌酷多行無禮騁智辯以飾非肆忿
戾以害物爪牙重将心膂謀臣或顧眄以就拘囚或一
言而及葅醢朝之君子相顧懔然自謂安若太山舉無
遺䇿怵於邪説即安荆楚雖元惡克翦社稷未寧而西
隣責言禍敗旋及上天降鑒此焉假手天道人事其可
誣乎其篤志藝文採浮淫而棄忠信戎昭果毅先骨肉
而後寇讐雖口誦六經心通百氏有仲尼之學有公旦
之才適足以益其驕矜増其禍患何補金陵之覆没何
救江陵之滅亡哉敬帝遭家不造紹兹屯運征伐有所
自出政刑不由於已時無伊霍之輔焉得不為髙讓歟
　
　
　
　
　
　
　梁書卷六
　梁書卷六考證
敬帝紀北至元武廟西北○廟陳書南史俱作湖
甲午以前夀昌令劉叡為汝隂王○監本脱夀字今從
　南史増入
前鎮西法曹行參軍蕭紞為巴陵王○紞南史作沇
夏四月癸酉曲赦江廣衡三州并督内為賊所居逼者
　並皆不同○居南史作拘
　
　
　
　
　
　
　
　
　梁書卷六考證
欽定四庫全書
　梁書卷七
　　唐　散　騎　常　侍　姚　思　廉　撰
　列傳第一
　　太祖張皇后　髙祖郗皇后　太宗王皇后
　　髙祖丁貴嬪　髙祖阮脩容　世祖徐妃
易曰有天地然後有萬物有萬物然後有男女有男女
然後有夫婦夫婦之義尚矣哉周禮王者立后六宫三
夫人九嬪二十七世婦八十一御妻以聼天下之内治
故昏義云天子之與后猶日之與月隂之與陽相湏而
成者也漢初因秦稱號帝母稱皇太后后稱皇后而加
以羙人良人八子七子之属至孝武制媫妤之徒凡十
四等降及魏晉母后之號皆因漢法自夫人以下世有
増損焉髙祖撥亂反正深鑒奢逸惡衣菲食務先節儉
配德早終長秋曠位嬪嬙之數無所改作太宗世祖出
自儲藩而妃並先殂又不建椒閫今之撰錄正備闕云
太祖獻皇后張氏諱尚柔范陽方城人也祖次恵宋濮
陽太守后母蕭氏即文帝從姑后宋元嘉中嬪於文帝
生長沙宣武王懿永陽昭王敷次生髙祖初后嘗於室
内忽見庭前昌蒲生花光彩照灼非世中所有后驚視
謂侍者曰汝見不對曰不見后曰甞聞見者當富貴因
遽取吞之是月産髙祖将産之夜后見庭内若有衣冠
陪列焉次生衡陽宣王暢義興昭長公主令嫕宋㤗始
七年殂于秣陵縣因夏里舎𦵏武進縣東城里山天監
元年五月甲辰追上尊號為皇后諡曰獻父穆之字思
静晉司空華六世孫曾祖輿坐華誅徙興古未至召還
及過江為丞相掾太子舎人穆之少方雅有識鑒宋元
嘉中為員外散騎侍郎與吏部尚書江湛太子左率袁
淑善淑薦之於始興王濬濬深引納焉穆之鑒其禍萌
思違其難言於湛求外出湛將用為東縣固乞逺郡乆
之得為寧逺將軍交阯太守治有異績會刺史死交土
大亂穆之威懷循拊境内以寧宋文帝聞之嘉焉將以
為交州刺史會病卒子𢎞籍字真藝齊初為鎮西叅軍
卒於官髙祖踐阼追贈穆之光祿大夫加金章又詔曰
亡舅齊鎮西叅軍素風雅猷夙肩名軰降年不永早世
潛輝朕少離苦辛情地彌切雖宅相克成輅車靡贈興
言永往觸目慟心可追贈廷尉卿𢎞籍無子從父弟𢎞
䇿以第三子纘為嗣别有傳
髙祖德皇后郗氏諱徽髙平金鄉人也祖紹國子祭酒
領東海王師父燁太子舎人早卒初后母尋陽公主方
娠夢當生貴子及生后有赤光照于室内器物盡明家
人皆怪之巫言此女光采異常將有所妨乃於水濵祓
除之后幼而明慧善隸書讀史傳女工之事無不閑習
宋後廢帝將納為后齊初安陸王𬗟又欲㛰郗氏並辭
以女疾乃止建元末髙祖始聘焉生永興公主玉姚永
世公主玉婉永康公主玉嬛建武五年髙祖為雍州刺
史先之鎮後乃迎后至州未幾永元元年八月殂于襄
陽官舎時年三十二其年歸𦵏南徐州南東海武進縣
東城里山中興二年齊朝進髙祖位相國封十郡梁公
詔贈后為梁公妃髙祖踐阼追崇為皇后有司議諡吏
部尚書兼右僕射臣約議曰表號垂名義昭不朽先皇
后應祥月德比載坤靈柔範隂化儀形自逺俔天作合
義先造舟而神猷夙掩所隔升運宜式遵景行用昭大
典謹按諡法忠和純備曰徳貴而好禮曰德宜崇曰德
皇后詔從之陵曰脩陵后父燁詔贈金紫光祿大夫燁
尚宋文帝女尋陽公主齊初降封松滋縣君燁子泛中
軍臨川王記室叅軍
太宗簡皇后王氏諱靈賔琅邪臨沂人也祖儉太尉南
昌文憲公后幼而柔明淑徳叔父暕見之曰吾家女師
也天監十一年拜晉安王妃生哀太子大器南郡王大
連長山公主妙䂮大通三年十月拜皇太子妃太清三
年三月薨于永福省時年四十五其年太宗即位追崇
為皇后謚曰簡大寳元年九月𦵏荘陵先是詔曰簡皇
后窀穸有期昔西京覇陵因山為藏東漢夀陵流水而
已朕属值時艱歳饑民弊方欲以身率下永示敦朴今
所營荘陵務存約儉又詔金紫光祿大夫蕭子範為哀
䇿文父騫字思寂本名𤣥成與齊髙帝偏諱同故改焉
以公子起家員外郎遷太子洗馬襲封南昌縣公出為
義興太守還為驃騎諮議累遷黄門郎司徒右長史性
凝簡不狎當世嘗從容謂諸子曰吾家門戸所謂素族
自可随流平進不湏茍求也永元末遷侍中不拜髙祖
覇府建引為大司馬諮議叅軍俄遷侍中領越騎校尉
髙祖受禪詔曰庭堅世祀靡輟於宗周樂毅錫壤乃昭
於洪漢齊故太尉南昌公含章履道草昧興齊謨眀翊
贊同符在昔雖子房之蔚為帝師文若之隆比王佐無
以尚也朕膺歴受圖惟新寳命莘莘玉帛升降有典永
言前代敬惟徽烈匪直懋勲義兼懐樹可降封南昌縣
公為侯食邑千戸騫襲爵遷度支尚書天監四年出為
東陽太守尋徙吴郡八年入為太府卿領後軍將軍遷
太常卿十一年遷中書令加員外散騎常侍時髙祖於
鍾山造大愛敬寺騫舊墅在寺側有良田八十餘頃即
晉丞相王導賜田也髙祖遣主書宣㫖就騫求市欲以
施寺騫荅㫖云此田不賣若是敕取所不敢言酬對又
脱畧髙祖怒遂付市評田價以直逼還之由是忤㫖出
為吴興太守在郡卧疾不視事徴還復為度支尚書加
給事中領射聲校尉以母憂去職普通三年十月卒時
年四十九詔贈侍中金紫光祿大夫諡曰安子規襲爵
别有傳
髙祖丁貴嬪諱令光譙國人也世居襄陽貴嬪生于樊
城有神光之異紫煙滿室故以光為名相者云此女當
大貴髙祖臨州丁氏因人以聞貴嬪時年十四髙祖納
焉初貴嬪生而有赤痣在左臂治之不滅至是無何忽
失所在事德皇后小心祗敬嘗於供飬經案之側髣髴
若見神人心獨異之髙祖義師起昭明太子始誕育貴
嬪與太子留在州城京邑平乃還京都天監元年五月
有司奏為貴人未拜其年八月又為貴嬪位在三夫人
上居于顯陽殿及太子定位有司奏曰禮母以子貴皇
儲所生不容無敬宋㤗豫元年六月議百官以吏敬敬
帝所生陳太妃則宋眀帝在時百官未有敬臣竊謂母
以子貴義著春秋皇太子副貳宸極率土咸執吏禮既
盡禮皇儲則所生不容無敬但帝王妃嬪義與外隔以
理以例無致敬之道也今皇太子聖睿在躬儲禮夙備
子貴之道抑有舊章王侯妃主常得通信問者及六宫
三夫人雖與貴嬪同列並應以敬皇太子之禮敬貴嬪
宋元嘉中始興武陵國臣並以吏敬敬所生潘淑妃路
淑媛貴嬪於宫臣雖非小君其義不異與宋㤗豫朝議
百官以吏敬敬帝所生事義正同謂宫閹施敬宜同吏
禮詣神虎門奉牋致謁年節稱慶亦同如此婦人無閫
外之事賀及問訊牋什所由官報聞而已夫婦人之道
義無自專若不仰繫於夫則當俯繫於子榮親之道應
極其所榮未有子所行而所從不足者也故春秋凡王
命為夫人則禮秩與子等列國雖異於儲貳而從尊之
義不殊前代依准布在舊事貴嬪載誕元良克固大業
禮同儲君實惟舊典尋前代始置貴嬪位次皇后爵無
所視其次職者位視相國爵比諸侯王此貴嬪之禮已
髙朝列况母儀春宫義絶常筭且儲妃作配率由盛則
以婦踰姑彌乖從序謂貴嬪典章太子不異於是貴嬪
備典章禮數同于太子言則稱令貴嬪性仁恕及居宫
内接馭自下皆得其歡心不好華飾器服無珍麗未嘗
為親戚私謁及髙祖𢎞佛教貴嬪奉而行之屏絶滋腴
長進蔬膳受戒日甘露降于殿前方一丈五尺髙祖所
立經義皆得其指歸尤精净名經所受供賜悉以充法
事普通七年十月庚辰薨殯于東宫臨雲殿年四十二
詔吏部即張纉為哀䇿文曰菆塗既啟桂罇虚凝龍帷
已薦象服將升皇帝傷璧䑓之永閟悼曽城之不踐罷
鄉歌乎燕樂廢徹齊於祀典風有采蘩化行南國爰命
史臣俾流嬪德其辭曰軒緯之精江漢之英歸于君袂
生此離眀誕自厥初時維載育樞電繞郊神光照屋爰
及待年含章早穆聲被洽陽譽宣中谷龍德在田聿恭
兹祀隂化代終王風攸始動容諮式出言顧史宜其家
人刑于國紀膺斯眷命從此宅心狄綴采珩珮動雅音
日中思戒月滿懷箴如何不跼天髙照臨𤣥紞莫脩禕
章早缺成物誰能芳猷有烈素魄貞明紫宫炤晰逮下
靡傷思賢罔蔽躬儉則節昭事惟䖍金玉無玩筐筥不
捐祥流德化慶表親賢甄昌軼啓孕魯陶燕方論婦教
明章閫席𤣥池早扄湘沅已穸展衣委華朱幩寝迹慕
結儲闈哀深蕃辟嗚呼哀哉令龜兆良葆引遷祖具僚
次列承華接武日杳杳以霾春風凄凄而結緒去曽掖
以依遲飾新宫而延佇嗚呼哀哉啟丹旗之星斾振容
車之黼裳擬靈金而鬱楚泛悽管而凝傷遺備物乎營
寝掩重閽於窒皇椒風暖兮猶昔蘭殿幽而不陽嗚呼
哀哉側闈髙義彤管有懌道變虞風功參唐跡婉如之
人休光赤舄施諸天地而無朝夕嗚呼哀哉有司奏諡
曰穆太宗即位追崇曰穆太后太后父仲遷天監初官
至兗州刺史
髙祖阮脩容諱令嬴本姓石會稽餘姚人也齊始安王
遥光納焉遥光敗入東昏宮建康城平髙祖納為綵女
天監六年八月生世祖尋拜為脩容常随世祖出蕃大
同六年六月薨于江州内寝時年六十七其年十一月
歸𦵏江寧縣通望山諡曰宣世祖即位有司奏追崇為
文宣太后承聖二年追贈太后父齊故奉朝請靈寳散
騎常侍左衞将軍封武康縣侯邑五百戸母陳氏武康
侯夫人
世祖徐妃諱昭佩東海郯人也祖孝嗣太尉枝江文忠
公父緄侍中信武将軍天監十六年十二月拜湘東王
妃生世子方等益昌公主含貞太清三年五月被譴死
𦵏江陵瓦官寺
史臣曰后妃道贊皇風化行天下蓋取葛覃闗雎之義
焉至於穆貴嬪徽華早著誕育元良德懋六宮羙矣世
祖徐妃之無行自致殱滅宜哉
　
　
　
　
　
　
　
　
　
　
　
　
　
　
　
　梁書卷七
　梁書卷七考證
太祖獻皇后張氏傳宋泰始七年殂于秣陵縣同夏里
　舎○同閣本作因
從父弟𢎞策○從字下監本脱父字今從閣本
髙祖丁貴嬪傳既盡禮皇儲則所生不容無敬○儲監
　本作儀今從閣本
　
　
　
　
　
　
　
　
　
　梁書卷七考證
欽定四庫全書
　梁書卷八
　　唐　散　騎　常　侍　姚　思　廉　撰
　列傳第二
　　昭明太子　　哀太子　　愍懷太子
昭明太子統字徳施髙祖長子也母曰丁貴嬪初髙祖
未有男義師起太子以齊中興元年九月生于襄陽髙
祖既受禪有司奏立儲副髙祖以天下始定百度多闕
未之許也羣臣固請天監元年十一月立為皇太子時
太子年㓜依舊居於内拜東宫官屬文武皆入直永福
省太子生而聪叡三嵗受孝經論語五嵗遍讀五經悉
能諷誦五年五月庚戍始出居東宫太子性仁孝自出
宫恒思戀不樂髙祖知之每五日一朝多便留永福省
或五日三日乃還宫八年九月於夀安殿講孝經盡通
大義講畢親臨釋奠于國學十四年正月朔旦髙祖臨
軒冠太子於太極殿舊制太子著遠遊冠金蟬翠緌纓
至是加金博山太子美姿貎善舉止讀書數行竝下過
目皆憶每遊宴祖道賦詩至十數韻或命作劇韻賦之
皆屬思便成無所㸃易髙祖大𢎞佛教親自講説太子
亦崇信三寳遍覽衆經乃於宫内别立慧義殿専為法
集之所招引名僧談論不絶太子自立三諦法身義竝
有新意普通元年四月甘露降于慧義殿咸以為至徳
所感焉三年十一月始興王憺薨舊事以東宫禮絶傍
親書翰竝依常儀太子意以為疑命僕射劉孝綽議其
事孝綽議曰案張鏡撰東宫儀記稱三朝發哀者踰月
不舉樂鼓吹寢奏服限亦然尋傍絶之義義在去服服
雖可奪情豈無悲鐃歌輟奏良亦為此既有悲情宜稱
兼慕卒哭之後依常舉樂稱悲竟此理例相符謂猶應
兼慕請至卒哭僕射徐勉左率周捨家令陸襄竝同孝
綽議太子令曰張鏡儀記云依士禮終服月稱慕悼又
云凡三朝發哀者踰月不舉樂劉僕射議云傍絶之義
義在去服服雖可奪情豈無悲卒哭之後依常舉樂稱
悲竟此理例相苻尋情悲之説非止卒哭之後縁情為
論此自難一也用張鏡之舉樂棄張鏡之稱悲一鏡之
言取捨有異此自難二也陸家令止云多歴年所恐非
事證雖復累稔所用意常未安近亦常經以此問外由
来立意謂猶應有慕悼之言張豈不知舉樂為大稱悲
事小所以用小而忽大良亦有以至如元正六佾事為
國章雖情或未安而禮不可廢鐃吹軍樂比之亦然書
疏方之事則成小差可緣心聲樂自外書疏自内樂自
他書自己劉僕射之議即情未安可令諸賢更共詳𠂻
司農卿明山賔歩兵校尉朱异議稱慕悼之解宜終服
月於是令付典書遵用以為永準七年十一月貴嬪有
疾太子還永福省朝夕侍疾衣不解帶及薨歩従喪還
宫至殯水漿不入口每哭輒慟絶髙祖遣中書舎人顧
恊宣旨曰毁不滅性聖人之制禮不勝喪比於不孝有
我在那得自毁如此可即彊進飲食太子奉勅乃進數
合自是至塟日進麥粥一升髙祖又勅曰聞汝所進過
少轉就羸瘵我比更無餘病正為汝如此胷中亦圮塞
成疾故應强加饘粥不使我恒爾懸心雖屢奉勅勸逼
日止一溢不嘗菜果之味體素壯腰帶十圍至是減削
過半每入朝士庶見者莫不下泣太子自加元服髙祖
便使省萬機内外百司奏事者填塞於前太子明於庶
事纖毫必曉每所奏有謬誤及巧妄皆即就辯析示其
可否徐令改正未嘗彈糾一人平斷法獄多所全宥天
下皆稱仁性寛和容衆喜慍不形於色引納才學之士
賞愛無倦恒自討論篇籍或與學士商確古今閒則繼
以文章著述率以為常于時東宫有書㡬三萬卷名才
竝集文學之盛晉宋以来未之有也性愛山水於𤣥圃
穿築更立亭館與朝士名素者遊其中嘗泛舟後池番
禺侯軌盛稱此中宜奏女樂太子不荅詠左思招隱詩
曰何必絲與竹山水有清音侯慙而止出宫二十餘年
不畜聲樂少時勅賜大樂女妓一部畧非所好普通中
大軍北討京師榖貴太子因命菲衣減膳改常饌為小
食每霖雨積雪遣腹心左右周行閭巷視貧困家有流
離道路宻加振賜又出主衣綿帛多作襦袴冬月以施
貧凍若死亡無可以斂者為備棺槥每聞遠近百姓賦
役勤苦輒歛容色常以戸口未寔重於勞擾吳興郡屢
以水災失收有上言當漕大瀆以瀉浙江中大通二年
春詔遣前交州刺史王弁假節𤼵吳郡吳興義興三郡
民丁就役太子上疏曰伏聞當發王弁等上東三郡民
丁開漕溝渠導泄震澤使吳興一境無復水災誠矜恤
之至仁經畧之遠㫖暫勞永逸必獲後利未萌難覩竊
有愚懷所聞吳興累年失收民頗流移吳郡十城亦不
全熟唯義興去秋有稔復非常役之民即日東境榖稼
猶貴刼盗屢起在所有司不皆聞奏今征戍未歸彊丁
疎少此雖小舉竊恐難合吏一呼門動為民蠧又出丁
之處遠近不一比得齊集已妨蠶農去年稱為豐嵗公
私未能足食如復今兹失業慮恐為弊更深且草竊多
伺候民間虛實若善人從役則抄盗彌增吳興未受其
益内地已罹其弊不審可得權停此功待優寔以行聖
心垂矜黎庶神量久已有在臣意見庸淺不識事宜茍
有愚心願得上啓髙祖優詔以喻焉太子孝謹天至每
入朝未五鼓便守城門開東宫雖燕居内殿一坐一起
恒向西南面䑓宿被召當入危坐達旦三年三月寝疾
恐貽髙祖憂敕叅問輒自力手書啓及稍篤左右欲啓
聞猶不許曰云何令至尊知我如此惡因便嗚咽四月
乙巳薨時年三十一髙祖幸東宫臨哭盡哀詔歛以衮
冕諡曰昭明五月庚寅塟安寕陵詔司徒左長史王筠
為哀冊文曰蜃輅俄軒龍驂跼歩羽翿前驅雲旂北御
皇帝哀繼明之寢耀痛嗣徳之殂芳御武帳而悽慟臨
甲觀而增傷式稽令典載揚鴻烈詔撰徳於旌旒永傳
徽於舞綴其辭曰式載明兩實惟少陽既稱上嗣且曰
元良儀天比峻儷景騰光奉祀延福守器傳芳睿哲膺
期旦暮斯在外𢎞莊肅内含和愷識洞機深量苞瀛海
立徳不器至功弗宰寛綽居心溫恭成性循時孝友率
由嚴敬咸有種徳恵和齊聖三善遞宣萬國同慶軒緯
掩精陰義弛極纒哀在疚殷憂銜恤孺泣無時蔬饘不
溢禫遵踰月哀號未畢寔惟監撫亦嗣郊禋問安肅肅
視膳恂恂金華玉璪𤣥駟班輪隆家幹國主祭安民光
奉成務萬機是理矜慎庶獄勤恤闗市誠存隱惻容無
慍喜殷勤博施綢繆恩紀爰初敬業離經斷句奠爵崇
師卑躬待傅寧資導習匪勞審諭博約是司時敏斯務
辯究空㣲思探㡬賾馳神圗緯研精爻畫沉吟典禮優
遊方冊饜飫膏腴含咀肴核括囊流畧包舉藝文遍該
緗素殫極丘墳幐帙充積儒墨區分瞻河闡訓望魯揚
芬吟詠性靈豈惟薄伎屬詞婉約緣情綺靡字無㸃竄
筆不停紙壯思泉流清章雲委縂覽時才網羅英茂學
窮優洽辭歸繁富或擅談叢或稱文囿四友推徳七子
慙秀望苑招賢華池愛客託乗同舟連輿接席摛文掞
藻飛􁏪汎醳恩隆置醴賞逾賜璧徽風遐被盛業日新
仁器非重徳輶易遵澤流兆庶福降百神四方慕義天
下歸仁雲物告徵祲沴蹇象星霾恒耀山頽朽壤靈儀
上賔徳音長往具僚無䕃諮承安仰嗚呼哀哉皇情悼
愍切心纒痛𦙍嗣長號跗蕚增慟慕結親遊悲動氓衆
憂若殄邦懼同折棟嗚呼哀哉首夏司開麥秋紀節容
衛徒警菁華委絶書幌空張談筵罷設虚饋饛饛孤燈
翳翳嗚呼哀哉簡辰請日筮合龜貞幽埏夙啓𤣥宫獻
成武校齊列文物增明昔遊漳滏賔従無聲今歸郊郭
徒御相驚嗚呼哀哉背絳闕以遠徂轥青門而徐轉指
馳道而詎前望國都而不踐陵脩阪之威夷遡平原之
悠緬骥踝足以酸嘶挽悽鏘而流泫嗚呼哀哉混哀音
於簫籟變愁容於天日雖夏木之森陰返寒林之蕭瑟
既將反而復疑如有求而遂失謂天地其無心遽永潛
於容質嗚呼哀哉即𤣥宫之冥漠安神寢之清閟傳聲
華於懋典觀徳業於徽諡懸忠貞於日月播鴻名於天
地惟小臣之紀言寔含毫而無媿嗚呼哀哉太子仁徳
素著及薨朝野惋愕京師男女奔走宫門號泣滿路四
方氓庶及疆徼之民聞喪皆慟哭所著文集二十卷又
撰古今典誥文言為正序十卷五言詩之善者為文章
英華二十卷文選三十卷
哀太子大器字仁宗太宗嫡長子也普通四年五月丁
酉生中大通三年封宣城郡王食邑二千戸尋為侍中
中衛將軍給鼓吹一部大同四年授使持莭都督揚徐
二州諸軍事中軍大將軍揚州刺史侍中如故太清二
年十月侯景寇京邑敕太子為臺内大都督三年五月
太宗即位六月癸酉立為皇太子大寳二年八月賊景
廢太宗將害太子時賊黨稱景命召太子太子方講老
子將欲下牀而刑人掩至太子顔色不變徐曰久知此
事嗟其晚耳刑者欲以衣帶絞之太子曰此不能見殺
乃指繫帳竿下䋲命取絞之而絶時年二十八太子性
寛和兼神用端嶷在于賊手每不屈意初侯景西上攜
太子同行及其敗歸部伍不復整肅太子所乗船居後
不及賊衆左右心腹竝勸因此入北太子曰家國喪敗
志不圖生主上蒙塵寕忍違離吾今逃匿乃是叛父非
謂避賊便涕泗嗚咽令即前進賊以太子有器度每常
憚之恐為後患故先及禍承聖元年四月追諡哀太子
愍懐太子方矩字徳規世祖第四子也初封南安縣侯
隨世祖在荆鎮太清初為使持莭督湘郢桂寕成合羅
七州諸軍事鎮南將軍湘州刺史尋徴為侍中中衛將
軍給鼓吹一部世祖承制拜王太子改名元良承聖元
年十一月丙子立為皇太子及西魏師䧟荆城太子與
世祖同為魏人所害太子聰頴頗有世祖風而凶暴猜
忌敬帝承制追謚愍懐太子
陳史部尚書姚察曰孟軻有言雞鳴而起孳孳為善者
舜之徒也若乃布衣韋帶之士在於畎畝之中終日為
之其利亦已博矣况乎處重明之位居正體之尊克念
無怠烝烝以孝大舜之徳其何遠之有哉
　
　梁書卷八
　梁書卷八考證
昭明太子傳為文章英華二十卷○監本脱文章二字
　又二十卷上衍集字今從南本
　
　
　
　
　
　
　
　
　
　
　
　
　梁書卷入考證
欽定四庫全書
　梁書卷九
　　唐　散　騎　常　侍　姚　思　廉　撰
　列傳第三
　　王茂　曹景宗　栁慶逺
王茂字休遠太原祈人也祖深北中郎司馬父天生宋
末為列將於石頭克司徒袁粲以動至巴西梓潼二郡
太守上黃縣男茂年數嵗為大父深所異常謂親識曰
此吾家之千里駒成門戸者必此兒也及長好讀兵書
駮畧究其大旨性沉隱不妄交遊身長八尺潔白美容
觀齊武帝布衣時見之歎曰王茂年少堂堂如此必為
公輔之器宋昇明末起家奉朝請歴後行軍參軍司空
騎兵太尉中兵叅軍魏將李烏奴宼漢中茂受詔西討
魏軍退還為鎮南司馬帶臨湘令入為越騎校尉魏宼
兖州茂時以寕朔将軍長史鎭援北境入為前軍將軍
江夏王司馬又遷寕朔將軍江夏内史建武初魏圍司
州茂以郢州之師救焉髙祖率衆先登賢首山魏將王
肅劉昶来戰茂從髙祖拒之大破肅等魏軍退茂還郢
仍遷輔國長史襄陽太守髙祖義師起茂私與張宏䇿
勸髙祖迎和帝髙祖以為不然語在髙祖紀髙祖發雍
部每遣茂為前驅師次郢城茂進平加湖破光子衿吳
子陽等斬馘萬計還獻㨗于漢川郢魯既平從髙祖東
下復為軍鋒師次秣陵東昬遣大将王珍國盛兵朱雀
門衆號二十萬度航請戰茂與曹景宗等㑹擊大破之
縦兵追奔積屍與航欄等其赴淮死者不可勝算長驅
至宣陽門建康城平以茂為䕶軍將軍俄遷侍中領軍
將軍羣盗之燒神席門也茂率所領到東掖門應赴為
盗所射茂躍馬而進羣盗反走茂以不能式遏姦盗自
表解職優詔不許加鎮軍將軍封望蔡縣公邑二千三
百户是嵗江州刺史陳伯之舉兵叛茂出為使持節散
騎常侍都督江州諸軍事征南將軍江州刺史給鼓吹
一部南討伯之伯之奔於魏時九江新離軍宼民思反
業茂務農省役百姓安之四年魏侵漢中茂受詔西討
魏乃班師六年遷尚書右僕射常侍如故固辭不拜改
授侍中中衛將軍領太子詹事七年拜車騎将軍太子
詹事如故八年以本號開府儀同三司丹陽尹侍中如
故時天下無事髙祖方信仗文雅茂心頗怏怏侍宴醉
後每見言色髙祖常宥而不之責也十一年進位司空
侍中尹如故茂辭京尹改領中權將軍茂性寛厚居官
雖無譽亦為吏民所安居處方正在一室衣冠儼然雖
僕妾莫見其惰容姿表瓌麗須眉如畫出入朝會每為
衆所瞻望明年出為使持節散騎常侍驃騎将軍開府
同三司之儀都督江州諸軍事江州刺史視事三年薨
于州時年六十髙祖甚悼惜之賻錢三十萬布三百匹
詔曰旌徳紀勲哲王令軌念終追逺前典明誥故使持
節散騎常侍驃騎將軍開府儀同三司江州刺史茂識
度淹廣器宇凝正爰初草昧盡誠宣力綢繆休戚契濶
屯夷方頼謀猷永隆朝寄奄至薨殞朕用慟于厥心宜
増禮數式昭盛烈可贈侍中大尉加班劍二十人鼓吹
一部謚曰忠烈初茂以元勳髙祖賜以鍾磬之樂茂在
江州夢鍾磬在格無故自墮心惡之及覺命奏樂既成
列鍾磬在格果無故編皆絶墮地茂謂長史江詮曰此
樂天子所以恵勞臣也樂既極矣能無憂乎俄而病少
日卒子貞秀嗣以居喪無禮為有司奏徙越州後有詔
留廣州乃潛結仁威府中兵叅軍杜景欲襲州城長史
蕭昂討之景魏降人與貞秀同戮
曹景宗字子震新野人也父欣之為宋將位至征虜將
軍徐州刺史景宗㓜善騎射好畋獵常與少年數十人
澤中逐麞鹿每衆騎赴鹿鹿馬相亂景宗於衆中射之
人皆懼中馬足鹿應弦輒斃以此為樂未弱冠欣之於
新野遣出州以匹馬將數人於中路卒逢蠻賊數百圍
之景宗帶百餘箭乃馳騎四射每箭殺一蠻蠻遂散走
因是以膽勇知名頗愛史書每讀穰苴樂􁎏傳輒放卷
歎息曰丈夫當如是辟西曹不就宋元徽中随父出京
師為奉朝請員外遷尚書左民郎尋以父憂去職還鄉
里服闋刺史蕭赤斧板為冠軍中兵叅軍領天水太守
時建元初蠻宼羣動景宗東西討撃多所擒破齊鄱陽
王鏘為雍州復以為征虜中兵參軍帶馮翊太守督峴
南諸軍事除屯騎校尉少守督峴南與州里張道門厚
善道門齊車騎将軍敬兒少子也為武陵太守敬兒誅
道門於郡伏法親屬故吏莫敢收景宗自襄陽遣人舩
到武陵收其屍骸迎還殯塟鄉里以此義之建武二年
魏主托䟦宏宼赭陽景宗為偏將每衝堅䧟陣輒有斬
獲以勲除遊擊將軍四年太尉陳顯達督衆軍北圍馬
圈景宗従之以甲士二千設伏破魏援托䟦英四萬人
及剋馬圈顯逹論功以景宗為後景宗退無怨言魏主
率衆大至顯逹宵奔景宗導入山道故顯達父子獲全
五年髙祖為雍州刺史景宗深自結附數請髙祖臨其
宅時天下方亂髙祖亦厚加意焉永元初表為冠軍將
軍竟陵太守及義師起景宗聚衆遣親人杜思沖勸先
迎南康王於襄陽即帝位然後出師為萬全計髙祖不
従語在髙祖紀髙祖至竟陵以景宗與冠軍將軍王茂
濟江圍郢城自二月至于七月城乃降復帥衆前驅至
南州領馬歩軍取建康道次江寧東昬將李居士以重
兵屯新亭是日選精騎一千至江寕行頓景宗始至安
營未立且師行日久器甲穿弊居士望而輕之因鼓噪
前薄景宗景宗被甲馳戰短兵裁接居士棄甲奔走景
宗皆獲之因鼓而前徑至皁莢橋築壘景宗又與王茂
呂僧珍掎角破王珍國於大航茂衝其中堅應時而䧟
景宗縦兵乗之景宗軍士皆桀黠無頼御道左右莫非
富室抄掠財物畧奪子女景宗不能禁及髙祖入頓新
城嚴申號令然後稍息復與衆軍長圍六門城平拜散
騎常侍右衛将軍封湘西縣侯食邑一千六百戸仍遷
持節都督郢司二州諸軍事左將軍郢州刺史天監元
年進號平西将軍改封竟陵縣侯景宗在州鬻貨聚斂
於城南起宅長堤以東夏口以北開街列門東西數里
而部曲殘横民頗厭之二年十月魏宼司州圍刺史蔡
道恭時魏攻日苦城中負板而汲景宗望門不出但耀
軍遊獵而已及司州城䧟為御史中丞任昉所奏髙祖
以功臣寢而不治徵為護軍既至復拜散騎常侍右衛
将軍五年魏托䟦英宼鍾離圍徐州刺史昌義之髙祖
詔景宗督衆軍援義之豫州刺史韋叡亦預焉而受景
宗節度詔景宗頓道人洲待衆軍齊集俱進景宗固啓
求先據邵陽洲尾髙祖不聽景宗欲専其功乃違詔而
進值暴風卒起頗有渰溺復還守先頓髙祖聞之曰此
所以破賊也景宗不進盖天意乎若孤軍獨往城不時
立必見狼狽今得待衆軍同進始大㨗矣及韋叡至與
景宗進頓邵陽洲立壘去魏城百餘歩魏連戰不能却
殺傷者十二三自是魏軍不敢逼景宗等器甲精新軍
儀甚盛魏人望之奪氣魏大将楊大眼對橋北岸立城
以通糧運每牧人過岸伐芻藁皆為大眼所畧景宗乃
募勇敢士千餘人徑渡大眼城南數里築壘親自舉築
大眼率衆来攻景宗與戰破之因得壘成使别将趙草
守之因謂為趙草城是後恣芻牧焉大眼時遣抄掠輒
反為趙草所獲先是髙祖詔景宗等逆装髙艦使與魏
橋等為火攻計令景宗與叡各攻一橋叡攻其南景宗
攻其北六年三月春水生淮水暴長六七尺叡遣所督
將馮道根李文釗裴邃韋寂等乗艦登岸撃魏洲上軍
盡殪景宗因使衆軍皆鼓噪亂登諸城呼聲震天地大
眼於西岸燒營英自東岸棄城走諸壘相次土崩悉棄
其器甲爭投水死淮水為之不流景宗令軍主馬廣躡
大眼至濊水上四十餘里伏屍相枕義之出逐英至浴
口英以匹馬入梁城縁淮百餘里屍骸枕藉生擒五萬
餘人收其軍糧器械積如山岳牛馬驢騾不可勝計景
宗乃搜軍所得生口萬餘人馬千匹遣獻㨗髙祖詔還
本軍景宗振旅凱入增封四百并前為二千戸進爵為
公詔拜侍中領軍将軍給鼓吹一部景宗為人自恃尚
勝每作書字有不解不以問人皆以意造焉雖公卿無
所推揖惟韋叡年長且州里勝流特相敬重同讌御筵
亦曲躬謙遜髙祖以此嘉之景宗好内妓妾至數百窮
極錦繡性躁動不能沉黙出行常欲褰車帷幔左右輒
諌以位望隆重人所具瞻不宜然景宗謂所親曰我昔
鄉里騎快馬如龍與年少軰數十騎拓弓弦作霹靂聲
箭如餓鴟呌平澤中逐麞數肋射之渇飲其血飢食其
肉甜如甘露漿覺耳後風生鼻頭出火此樂使人忘死
不知老之將至今来揚州作貴人動轉不得路行開車
幔小人輒言不可閉置車中如三日新婦遭此邑邑使
人無氣為人嗜酒好樂臘月於宅中使作野虖逐除遍
往人家乞酒食本以為戲而部下多剽輕因弄人婦女
奪人財貨髙祖頗知之景宗乃止髙祖數讌見功臣共
道故舊景宗醉後謬忘或誤稱下官髙祖故縱之以為
笑樂七年遷侍中中衞將軍江州刺史赴任卒於道時
年五十二詔賻錢二十萬布三百匹追贈征北將軍雍
州刺史開府儀同三司諡曰壮子皎嗣
栁慶遠字文和河東解人也伯父元景宋太尉慶逺起
家郢州主簿齊初為尚書都官郎大司馬中兵參軍建
武將軍魏興太守郡遭暴水流漂居民吏請徙民杞城
慶遠曰天降雨水豈城之所知吾聞江河長不過三日
斯亦何慮命築土而已俄而水過百姓服之入為長水
校尉出為平北錄事叅軍襄陽令髙祖之臨雍州問京
兆人杜惲求州綱惲舉慶遠髙祖曰文和吾已知之所
問未知者耳因辟别駕従事史齊方多難慶遠謂所親
曰方今天下將亂英雄必起庇民定覇其吾君乎因盡
誠恊贊及義兵起慶遠常居帷幄為謀主中興元年西
䑓選為黄門郎遷冠軍将軍征東長史従軍東下身先
士卒髙祖行營壘見慶逺頓舎嚴整每歎曰人人若是
吾又何憂建康城平入為侍中領前軍將軍帶淮陵齊
昌二郡太守城内嘗夜失火禁中驚懼髙祖時居宫中
悉歛諸鑰問桞侍中何在慶遠至悉付之其見任如此
覇府建以為太尉従事中郎髙祖受禪遷散騎常侍右
衛將軍加征虜将軍封重安侯食邑千戸母憂去職以
本官起之固辭不拜天監二年遷中領軍改封雲杜侯
四年出為使持節都督雍梁南北秦四州諸軍事征虜
將軍寕蠻校尉雍州刺史髙祖餞於新亭謂曰卿衣錦
還鄉朕無西顧之憂矣七年徵為䕶軍將軍領太子庶
子未赴職仍遷通直散騎常侍右衛将軍領右驍騎將
軍至京都值魏宿預城請降受詔為援於是假節守淮
陰魏軍退入年還京師遷散騎常侍太子詹事雍州大
中正十年遷侍中領軍將軍給扶并鼓吹一部十二年
遷安北将軍寕蠻校尉雍州刺史慶逺重為本州頗厲
清節士庶懐之明年春卒時年五十七詔曰念往䔍終
前王令則式隆寵數列代恒規使持節都督雍梁南北
秦四州邽州之竟陵司州之隨郡諸軍事安北将軍寧
蠻校尉雍州刺史雲杜縣開國侯桞慶遠器識淹曠思
懐通雅爰初草昧預屬經綸遠自升平契濶禁旅重牧
西藩方𢎞治道奄至殞喪傷慟於懷宜追榮命以彰茂
勲可贈侍中中軍將軍開府儀同三司鼓吹侯如故謚
曰忠恵賻錢二十萬布二百匹及喪還京師髙祖出臨
哭子津嗣初慶遠從父兄衛將軍世隆嘗謂慶遠曰吾
昔夢太尉以褥席見賜吾遂亞台司適又夢以吾褥席
與汝汝必光我公族至是慶遠亦繼世隆焉
陳吏部尚書姚察曰王茂曹景宗栁慶遠雖世為將家
然未顯竒莭梁興因日月末光以成所志配迹方召勒
勲鍾鼎偉哉昔漢光武全愛功臣不過朝請特進宼鄧
耿賈咸不盡其器力茂等迭據方岳位終上将君臣之
際邁於前代矣
　
　
　
　
　
　梁書卷九
　梁書卷九考證
曹景宗傳澤中逐麞鹿每衆騎赴鹿鹿馬相亂○每衆
　騎赴鹿各本作無還騎趂鹿訛
　
　
　
　
　
　
　
　
　
　
　
　
　梁書卷九考證
欽定四庫全書
　梁書卷十
　　唐　散　騎　常　侍　姚　思　廉　撰
　列傳第四
　　蕭頴達　夏侯詳　蔡道恭　楊公則
　　鄧元起
蕭頴達蘭陵蘭陵人齊光禄大夫赤斧第五子也少好
勇使氣起家冠軍兄頴胄齊建武末亦為西中郎外兵
叅軍俱在西府齊季多難頗不自安會東昬遣輔國將
軍劉山陽為巴西太守道過荆州密敕頴胄襲雍州時
髙祖已為備矣仍遣頴胄親人王天虎以書疑之山陽
至果不敢入城頴胄計無所出夜遣錢塘人朱景思呼
西中郎城局參軍席闡文諮議叅軍栁忱閉齋定議闡
文曰蕭雍州蓄飬士馬非復一日江陵素畏襄陽人人
衆又不敵取之必不可制制之嵗寒復不為朝廷所容
今若殺山陽與雍州舉事立天子以令諸侯則覇業成
矣山陽持疑不進是不信我今斬送天虎則彼疑可釋
至而圗之罔不濟矣忱亦勸焉頴達曰善及天明穎胄
謂天虎曰卿與劉輔國相識今不得不借卿頭乃斬天
虎以示山陽山陽大喜徑將歩騎數百到州闡文勒兵
待於門山陽車踰限而門闔因執斬之傳首髙祖且以
奉南康王之議来告髙祖許焉和帝即位以頴胄為假
莭侍中尚書令領吏部尚書都督行留諸軍事鎮軍將
軍荆州刺史留衛西朝以頴達為冠軍將軍及楊公則
等率師隨髙祖髙祖圍郢城頴達會軍於漢口與王茂
曹景宗等攻郢城䧟之隨髙祖平江州髙祖進江州使
與曺景宗先率馬歩進趋江寕破東昬將李居士又下
東城初義師之起也巴東太守蕭恵訓子璝巴西太守
魯休烈弗從舉兵侵荆州敗輔國將軍任議之於硤口
破大將軍劉孝慶於上明頴胄遣軍拒之而髙祖已平
江郢圗建康頴胄自以職居上將不能拒制璝等憂愧
不樂𤼵疾數日而卒州中秘之使似其書者假為教命
及璝等聞建康將平衆懼而潰乃始𤼵喪和帝贈頴胄
丞相義師初頴達弟頴孚自京師出亡廬陵人循景智
潛引與南歸至廬陵景智及宗人靈祐為起兵得數百
人屯西昌藥山湖頴達聞之假頴孚莭督廬陵豫章臨
川南康安成五郡軍事冠軍將軍廬陵内史頴孚率靈
祐等進據西昌東昬遣安西大守劉希祖自南江入湖
拒之頴孚不能自立以其兵由建安復奔長沙希祖追
之頴孚緣山踰嶂僅而獲免在道絶糧後因食過飽而
卒建康城平髙祖以頴達為前將軍丹陽尹上受禪詔
曰念功惟徳列代所同追遠懷人彌與事篤齊故侍中
丞相尚書令頴胄風格峻遠器㝢深邵清猷盛業問望
斯歸締構義始肇基王迹契闊屯夷載形心事朕膺大
改物光宅區宇望岱觀河永言號慟可封巴東郡開國
公食邑三千戸本官如故贈頴孚右衛將軍加頴達散
騎常侍以公事免及大論功賞封頴達吳昌縣侯邑千
五百戸尋為侍中改封作唐侯縣邑如故遷征虜將軍
太子左衛率御史中丞任昉奏曰臣聞貧觀所取窮視
不為在於布衣窮居介然之行尚可以激貪厲俗惇此
薄夫况乎伐氷之家爭雞豚之利衣繡之士受賈人之
服風聞征虜將軍臣蕭頴達啓乞魚軍税輒攝穎達宅
督彭難當到䑓辨問列稱尋生魚典税先本是鄧僧琰
啓乞限訖今年五月十四日主人頴達于時謂非新立
仍啓乞接代僧琰即蒙降許登税與史法論一年收直
五十萬知其列状則與風聞苻同頴達即主臣謹案征
虜將軍太子左衛率作唐縣開國侯臣頴達備位大臣
預聞執憲私謁亟陳至公寂寞屠中之志異乎鮑肆之
求魚飱之資不俟潛有之數遂復申兹文二追彼十一
風體若兹凖䋲斯在陛下𢎞惜勲良每為曲法臣當官
執憲敢不直䋲臣等參議請以見事免頴達所居官以
侯還第有詔原之轉散騎常侍左衛將軍俄復為侍中
衛尉卿出為信威將軍豫章内史加秩中二千石治任
威猛郡人畏之遷使持節都督江州諸軍事江州刺史
將軍如故頃之徵為通直散騎常侍右驍騎將軍既處
優閑尤恣聲色飲酒過度頗以此傷生九年遷信威將
軍右衛將軍是嵗卒年三十四車駕臨哭給東園秘器
朝服一具衣一襲錢二十萬布二百匹追贈侍中中衞
將軍鼓吹一部諡曰康子敏嗣頴胄子靡襲巴東公位
至中書郎早卒
夏侯詳字叔業譙郡人也年十六遭父艱居喪哀毁三
年廬于墓嘗有雀三足飛来集其廬戸衆咸異焉服闋
刺史殷琰召補主簿宋太始初琰舉豫州叛宋明帝遣
輔國將軍劉勔討之攻守連月人情危懼將請救於魏
詳説琰曰今日之舉本効忠莭若社稷有奉便歸身朝
廷何可屈身北靣異域且今魏氏之卒近在淮次一軍
未測去就懼有異圗今若遣使歸款必厚相慰納豈止
免罪而已若謂不然請充一介琰許之詳見勔曰將軍
嚴圍峭壘矢刃如霜城内愚徒寔同困獸士庶懼誅咸
欲投魏僕所以踰城歸徳敢布腹心願將軍𢎞曠蕩之
恩垂霈然之恵解圍退舎則皆相率而至矣勔許之詳
曰審爾當如君言而詳請反命勔遣到城下詳呼城中
人語以勔辭即日琰及衆俱出一州以全勔為刺史又
補主簿頃之為新汲令治有異績刺史叚佛榮班下境
内為屬城表轉治中従事史仍遷别駕歴事八將州部
稱之齊明帝為刺史雅相器遇及輔政招令出都將大
用之每引詳及鄉人裴叔業日夜與語詳輒末畧不酬
帝以問叔業叔業告詳詳曰不為福始不為禍先由此
微有忤出為征虜長史義陽太守頃之建安戍為魏所
圍仍以詳為建安戍主帶邉城新蔡二郡太守并督光
成弋陽汝鄧五郡衆赴之詳至建安魏軍引退先是魏
又於淮上置荆亭戍常為寇掠累攻不能禦詳率鋭卒
攻之賊衆大潰皆棄城奔走建武末徵為游撃將軍出
為南中郎司馬南新蔡太守齊南康王為荆州遷西中
郎司馬新興太守便道先到江陽時始安王遥光稱兵
京邑南康王長史蕭頴胄竝未至中兵叅軍劉山陽先
在州山陽副潘紹欲謀作亂詳偽呼紹議事即於城門
斬之州府乃安遷司州刺史辭不之職髙祖義兵起詳
與頴胄同創大舉西䑓建以詳為中領軍加散騎常侍
南郡太守凡軍國大事頴胄多決於詳及髙祖圍郢城
未下頴胄遣衞尉席闡文如髙祖軍詳獻議曰窮壁易
守攻取勢難頓甲堅城兵家所忌誠宜大𢎞經畧詢納
羣言軍主以下至于匹夫皆令獻其所見盡其所懷擇
善而従選能而用不以人廢言不以多罔寡又湏量我
衆力度賊樵糧窺彼人情權其形勢若使賊人衆而食
少故宜計日而守之食多而力寡故宜悉衆而攻之若
使糧力俱足非攻守所屈便宜散金寳縦反間使彼智
者不用愚者懷猜此魏武之所以定大業也若三事未
可宜思變通觀於人情計我糧榖若徳之所感萬里同
符仁之所懷遠邇歸義金帛素積糧運又充乃可以列
圍寛守引以嵗月此王翦之所以剋椘也若圍之不卒
降攻之未可下間道不能行金粟無人積天下非一家
人情難可豫此則宜更思變計矣變計之道實資英斷
此之深要難以紙宣輒布言於席衞尉特願垂採髙祖
嘉納焉頃之頴胄卒時髙祖弟始興王憺留守襄陽詳
乃遣使迎憺共參軍國和帝加詳禁兵出入殿省固辭
不受遷侍中尚書右僕射尋授使持莭撫軍將軍荆州
刺史詳又固讓于憺天監元年徵為侍中車騎將軍論
功封寕都縣侯邑二千戸詳累辭讓至於懇切乃更授
右光禄大夫侍中如故給親信二十人改封豐城縣公
邑如故二年抗表致仕詔解侍中進特進三年遷使持
莭散騎常侍車騎將軍湘州刺史詳善吏事在州四載
為百姓所稱州城南臨水有峻峯舊老相傳云刺史登
此山輒被代因是歴政莫敢至詳於其地起䑓榭延僚
屬以表損挹之志六年徵為侍中右光禄大夫給親信
二十人未至授尚書右僕射金紫光禄大夫侍中如故
道病卒時年七十四上為素服舉哀贈右光禄先是荆
府城局參軍吉士瞻役萬人浚仗庫防火池得金革帶
鉤隱起雕鏤甚精巧篆文曰錫爾金鉤既公且侯士瞻
詳兄女婿也女竊以與詳詳喜佩之朞嵗而貴矣
蔡道恭字懷儉南陽冠軍人也父郡宋益州刺史道恭
少寛厚有大量齊文帝為雍州召補主簿仍除員外散
騎常侍後累有戰功遷越騎校尉後軍將軍建武末出
為輔國司馬汝南令齊南康王為荆州薦為西中郎中
兵參軍加輔國將軍義兵起蕭頴胄以道恭舊將素著
威畧專相委任遷冠軍將軍西中郎諮議叅軍仍轉司
馬中興元年和帝即位遷右衞將軍巴西太守魯休烈
等自巴蜀連兵宼上明以道恭持莭督西討諸軍事次
土臺與賊合戰道恭潛以竒兵出其後一戰大破之休
烈等降于軍門以功遷中領軍固辭不受出為使持莭
右將軍司州刺史天監初論功封漢夀縣伯邑七百戸
進號平北將軍三年魏圍司州時城中衆不滿五千人
食裁支半嵗魏軍攻之晝夜不息道恭隨方抗禦皆應
手摧却魏乃作大車載土四靣俱前欲以填壍道恭輒
於壍内列艨衝鬬艦以待之魏人不得進又潛作伏道
以決壍水道恭載土㹠塞之相持百餘日前後斬獲不
可勝計魏大造梯衝攻圍日急道恭於城内作土山厚
二十餘丈多作大槊長二丈五尺施長刃使壯士刺魏
人登城者魏軍甚憚之將退會道恭疾篤乃呼兄子僧
勰從弟靈恩及諸將帥謂曰吾受國厚恩不能破滅宼
賊今所苦轉篤勢不支久汝等當以死固莭無令吾没
有遺恨又令取所持莭謂僧勰曰禀命出疆憑此而已
即不得奉以還朝方欲攜之同逝可與棺柩相隨衆皆
流涕其年五月卒魏知道恭死攻之轉急先是朝廷遣
郢州刺史曹景宗率衆赴援景宗到鑿峴頓兵不前至
八月城内糧盡乃䧟詔曰持莭都督司州諸軍事平北
將軍司州刺史漢夀縣開國伯道恭器幹詳審才志通
烈王業肇構致力陕西受任邊垂効彰所莅冦賊憑陵
竭誠守禦竒謀間出㨗書日至不幸抱疾奄至殞喪遺
畧所固得移氣朔自非徇國忘已忠果竝至何能身沒
守存窮而後屈言念傷悼特兼常懷追榮加等抑有恒
數可贈鎮西將軍使持莭都督刺史伯如故并尋購喪
櫬隨宜資給八年魏許還道恭喪其家以女樂易之塟
襄陽子澹嗣卒於河東太守孫固早卒國除
楊公則字君翼天水西縣人也父仲懷宋泰始初為豫
州刺史殷琰將琰叛輔國將軍劉勔討琰仲懐力戰死
於横塘公則隨父在軍年未弱冠冐陣抱屍號哭氣絶
良久勔命還仲懐首公則殮畢徒歩負喪歸鄉里由此
著名歴官員外散騎侍郎梁州刺史范柏年板為宋熙
太守領白馬戍主氐賊李烏奴作亂攻白馬公則固守
經時矢盡糧竭䧟于宼抗聲罵賊烏奴壯之更厚待焉
要與同事公則偽許而圗之謀泄單馬逃歸梁州刺史
王𤣥邈以事表聞齊髙帝下詔襃美除晉壽太守在任
清潔自守永明中為鎮北長流參軍遷扶風太守母憂
去官雍州刺史陳顯達起為寕朔將軍復領太守頃之
荆州刺史巴東王子響構亂公則率師進討事平遷武
寕太守在郡七年資無擔石百姓便之入為前軍將軍
南康王為荆州復為西中郎中兵叅軍領軍將軍蕭穎
胄協同義舉以公則為輔國將軍領西中郎諮議參軍
中兵如故率衆東下時湘州行事張寳積發兵自守未
知所附公則軍及巴陵仍回師南討軍次白沙寳積懼
釋甲以俟焉公則到撫納之湘境遂定和帝即位授持
莭都督湘州諸軍事湘州刺史髙祖勒衆軍次于沔口
曾山城主孫樂祖郢州刺史張沖各據城未下公則率
湘府之衆會于夏口時荆州諸軍受公則莭度雖蕭頴
達宗室之貴亦𨽻焉累進征虜將軍左衛將軍持莭刺
史如故郢城平髙祖命衆軍即日俱下公則受命先驅
徑掩柴桑江州既定連旌東下直造京邑公則號令嚴
明秋毫不犯所在莫不頼焉大軍至新林公則自越城
移屯領軍府壘北樓與南掖門相對嘗登樓望戰城中
遥見麾盖縦神鋒弩射之矢貫胡床左右皆失色公則
曰㡬中吾脚談笑如初東昬夜選勇士攻公則柵軍中
驚擾公則堅卧不起徐命擊之東昬軍乃退公則所領
多湘溪人性怯懦城内輕之以為易與每出盪輒先犯
公則壘公則奬勵軍士剋獲更多及平城内出者或被
剥奪公則親率麾下列陣東掖門衞送公卿士庶故出
者多由公則營焉進號左將軍持莭刺史如故還鎮南
蕃初公則東下湘部諸郡多未賔従及公則還州然後
諸屯聚竝散天監元年進號平南將軍封寕都縣侯邑
一千五百戸湘州冦亂累年民多流散公則輕刑薄歛
頃之戸口克復為政雖無威嚴然保已廉慎為吏民所
悦湘俗單家以賂求州職公則至悉斷之所辟引皆州
郡著姓髙祖班下諸州以為法四年徴中護軍代至乗
一舸便𤼵賮送一無所取仍遷衛尉卿加散騎常侍時
朝廷始議北伐以公則威名素著至京師詔假莭先屯
洛口公則受命遘疾謂親人曰昔廉頗馬援以年老見
遺猶自力請用今國家不以吾朽懦任以前驅方於古
人見知重矣雖臨途疾苦豈可僶俛辭事馬革還葬此
吾志也遂彊起登舟至洛口夀春士女歸降者數千户
魏豫州刺史薛恭度遣長史石榮等前鋒接戰即斬石
榮逐北至夀春去城數十里乃反疾卒于師時年六十
一髙祖深痛惜之即日舉哀贈車騎將軍給鼓吹一部
諡曰烈公則為人敦厚慈愛居家䔍睦視兄子過於其
子家財悉委焉性好學雖居軍旅手不輟卷士大夫以
此稱之子膘嗣有罪國除髙祖以公則勲臣特詔聽庶
長子朓嗣朓固讓歴年乃受
鄧元起字仲居南郡當陽人也少有膽幹膂力過人性
任俠好賑施鄉里年少多附之起家州辟議曹從事史
轉奉朝請雍州刺史蕭𬗟板為槐里令遷𢎞農太守平
西軍事時西陽馬榮率衆緣江宼抄商旅斷絶刺史蕭
遥欣使元起率衆討平之遷武寕太守永元末魏軍逼
義陽元起自郡援焉蠻帥田孔明附于魏自號郢州刺
史宼掠三闗規襲夏口元起率鋭卒攻之旬月之間頻
䧟六城斬獲萬計餘黨悉皆散走仍戍三闗郢州刺史
張冲督河北軍事元起累與冲書求旋軍冲報書曰足
下在彼吾在此表裏之勢所謂金城湯池一旦捨去則
荆棘生焉乃表元起為平南中兵參軍事自是每戰必
㨗勇冠當時敢死之士樂為用命者萬有餘人義師起
蕭頴胄與書招之張冲待元起素厚衆皆懼冲及書至
元起部曲多勸其還郢元起大言于衆曰朝廷暴虐誅
戮宰臣羣小用命衣冠道盡荆雍二州同舉大事何患
不剋且我老母在西豈容背本若事不成政受戮昬朝
幸免不孝之罪即日治嚴上道至江陵為西中郎中兵
參軍加冠軍將軍率衆與髙祖會于夏口髙祖命王茂
曹景宗及元起等圍城結壘九里張冲屢戰輒大敗乃
嬰城固守和帝即位授假莭冠軍將軍平越中郎將廣
州刺史遷給事黄門侍郎移鎮南堂西渚中興元年七
月郢城降以本號為益州刺史仍為前軍先定尋陽及
大軍進至京邑元起築壘於建陽門與王荗曹景宗等
合長圍身當鋒鏑建康城平進號征虜將軍天監初封
當陽縣侯邑一千二百戸又進號左將軍刺史如故始
述職焉初義師之起益州刺史劉季連持兩端及聞元
起將至遂發兵拒守語在季連傳元起至巴西巴西太
守朱士畧開門以待先時蜀人多逃亡至是出投元起
皆稱起義應朝廷師人新故三萬餘元起在道久軍糧
乏絶或説之曰蜀土政慢民多詐疾若檢巴西一部籍
注因而罰之所獲必厚元起然之涪令李膺諫曰使君
前有嚴敵後無繼援山民始附於我觀徳若糾以刻薄
民必不堪衆心一離雖悔無及何必起疾可以濟師膺
請出圗之不患資糧不足也元起曰善一以委卿膺退
率富民上軍資米俄得三萬斛元起先遣將王元宗等
破季連將李奉伯於新巴齊晚盛於赤水衆進屯西平
季連始嬰城自守晚盛又破元起將魯方達於斛石士
卒死者千餘人師衆咸懼元起乃自率兵稍進至蔣橋
去成都二十里留輜重於郫季連復遣奉伯晚盛二千
人間道襲郫䧟之軍備盡没元起遣魯方達之衆救之
敗而反遂不能剋元起捨郫逕圍州城柵其三靣而塹
焉元起出巡視圍柵季連使精勇掩之將至麾下元起
下輿持楯叱之衆辟易不敢進時益部兵亂日久民廢
耕農内外苦饑人多相食道路斷絶季連計窮會明年
髙祖使赦季連罪許之降季連即日開城納元起元起
送季連于京師城開郫乃降斬奉伯晚盛髙祖論平蜀
勲復元起號平西將軍增封八百戸并前二千戸元起
以鄉人庾黔婁為錄事參軍又得荆州刺史蕭遥欣故
客蔣光濟竝厚待之任以州事黔婁甚清潔光濟多計
謀竝勸為善政元起之剋季連也城内財寳無所私勤
恤民事口不論財色性本能飲酒至一斛不亂及是絶
之蜀土翕然稱之元起舅子梁矜孫性輕脱與黔婁志
行不同乃言於元起曰城中稱有三刺史莭下何以堪
之元起由此踈黔婁光濟而治迹稍損在州二年以母
老乞歸供飬詔許焉徵為右衞將軍以西昌侯蕭淵藻
代之是時梁州長史夏侯道遷以南鄭叛引魏人白馬
戍主尹天寳馳使報蜀魏將王景𦙍孔陵宼東西晉夀
竝遣告急衆勸元起急救之元起曰朝廷萬里軍不卒
至若宼賊侵淫方湏撲討董督之任非我而誰何事忽
忽便救黔婁等苦諫之皆不從髙祖亦假元起都督征
討諸軍將救漢中比是魏已攻䧟兩晉壽淵藻將至元
起頗營還裝糧儲器械畧無遺者淵藻入城甚怨望之因
表其逗留不憂軍事收付州獄於獄自縊時年四十八
有司追劾削爵土詔減邑之半乃更封松滋縣侯邑千
戸初元起在荆州刺史隨王板元起為從事别駕庾蓽
堅執不可元起恨之大軍既至京師蓽在城内甚懼及
城平元起先遣迎蓽語人曰庾别駕若為亂兵所殺我
無以自明因厚遺之少時又嘗至其西沮田舎有沙門
造之乞元起問田人曰有稻㡬何對曰二十斛元起悉
以施之時人稱其有大度元起初為益州過江陵迎其
母母事道方居館不肯出元起拜請同行母曰貧賤家
兒忽得富貴詎可久保我寕死不能與汝共入禍敗元
起之至巴東聞蜀亂使蔣光濟筮之遇蹇喟然歎曰吾
豈鄧艾而及此乎後果如筮子鏗嗣
陳吏部尚書姚察曰永元之末荆州方未有釁蕭頴胄
悉全楚之兵首應義舉豈天之所啓人惎之謀不然何
其響附之決也頴達叔姪慶流後嗣夏侯楊鄧咸享隆
名盛矣詳之謹厚楊蔡亷節君子有取焉
　
　
　
　
　
　
　
　
　
　梁書卷十
　梁書卷十考證
蕭穎達傳髙祖進江州○江一本作漂
敗輔國將軍任漾之於硤石○漾一本作議
　
　
　
　
　
　
　
　
　
　
　
　
　梁書卷十考證
欽定四庫全書
　梁書卷十一
　　唐　散　騎　常　侍　姚　思　廉　撰
　列傳第五
　　張𢎞策　庾　域　鄭紹叔　吕僧珍
張𢎞策字真簡范陽方城人文獻皇后之從父弟也㓜
以孝聞母嘗有疾五日不食𢎞策亦不食母彊為進粥
乃食母所餘遭母憂三年不食鹽菜㡬至滅性兄弟友
愛不忍暫離雖各有室常同卧起世比之姜肱兄弟起
家齊邵陵王國常侍遷奉朝請西中郎江夏王行參軍
𢎞策與髙祖年相軰㓜見親狎恒隨髙祖遊處每入室
常覺有雲煙氣體輒肅然𢎞策由此特敬髙祖建武末
𢎞策從髙祖宿酒酣徙席星下語及時事𢎞策因問髙
祖曰緯象云何國家故當無恙髙祖曰其可言乎𢎞策
因曰請言其兆髙祖曰漢北有失地氣浙東有急兵祥
今冬初魏必動若動則亡漢北帝今久疾多異議萬一
伺釁稽部且乗機而作是亦無成徒自驅除耳明年都
邑有亂死人過於亂麻齊之歴數自兹亡矣梁楚漢當
有英雄興𢎞䇿曰英雄今何在為己富貴為在草茅髙
祖笑曰光武有云安知非僕𢎞䇿起曰今夜之言是天
意也請定君臣之分髙祖曰舅欲效鄧晨乎是冬魏軍
冦新野髙祖将兵為援且受密㫖仍代曺虎為雍州𢎞
䇿聞之心喜謂髙祖曰夜中之言獨當驗矣髙祖笑曰
且勿多言𢎞䇿從髙祖西行仍叅帷幄身親勞役不憚
辛苦五年秋明帝崩遺詔以髙祖為雍州刺史乃表𢎞
䇿為録事叅軍帶襄陽令髙祖覩海内方亂有匡濟之
心密為儲備謀猷所及惟𢎞䇿而已時長沙宣武王罷
益州還仍為西中郎長史行郢州事髙祖使𢎞䇿到郢
陳計於宣武王語在髙祖紀𢎞䇿因説王曰昔周室既
衰諸侯力争齊桓蓋中人耳遂能一匡九合民到于今
稱之齊德告㣲四海方亂蒼生之命會應有主以郢州
居中流之要雍部有戎馬之饒卿兄弟英武當今無敵
虎據兩州參分天下糾合義兵為百姓請命廢昬立明
易於反掌如此則桓文之業可成不世之功可建無為
豎子所欺取笑身後雍州揣之已熟願善圖之王頗不
懌而無以拒也義師將起髙祖夜召𢎞䇿吕僧珍入宅
定議旦乃𤼵兵以𢎞䇿為輔國將軍軍主領萬人督後
部軍事西臺建為歩兵校尉遷車騎諮議参軍及郢城
平蕭頴逹楊公則諸將皆欲頓軍夏口髙祖以為宜乗
勢長驅直指京邑以計語𢎞䇿𢎞䇿與髙祖合意又訪
寕逺将軍庾域域又同乃命衆軍即日上道緣江至建
康凡磯浦村落軍行宿次之頓處所𢎞䇿逆為圖測皆
在目中義師至新林王茂曹景宗等於大航方戰髙祖
遣𢎞䇿持節勞勉衆咸奮厲是日仍破朱雀軍髙祖入
頓石頭城𢎞䇿屯門禁衞引接士類多全免城平髙祖
遣𢎞䇿與吕僧珍先入清宫封檢府庫于時城内珍寳
委積𢎞䇿申勒部曲秋毫無犯遷衞尉卿加給事中天
監初加散騎常侍洮陽縣侯邑二千二百戸𢎞䇿盡忠
奉上知無不為交遊故舊随才薦拔搢紳皆趨焉時東
昬餘黨初逄赦令多未自安數百人因運荻炬束仗得
入南北掖作亂燒神虎門總章觀前軍司馬吕僧珍直
殿内以宿衞兵拒破之盗分入衞尉府𢎞䇿方救火盗
潛後害之時年四十七髙祖深慟惜焉給第一區衣一
襲錢十萬布百匹蠟二百斤詔曰亡從舅衞尉慮𤼵所
忽殞身祅豎其情理清貞器識淹濟自藩升朝契濶夷
阻加外氏凋衰饗嘗屢絶興感渭陽情寄斯在方賴忠
勲翼宣寡薄報効無徴永言増慟可贈散騎常侍車騎
将軍給鼔吹一部諡曰愍𢎞䇿為人寛厚通率篤舊故
及居隆重不以貴勢自髙故人賔客禮接如布衣時禄
賜皆散之親友及其遇害莫不痛惜焉子𬗟嗣别有𫝊
庾域字司大新野人長沙宣武王為梁州以為録事参
軍帶華陽太守時魏軍攻圍南鄭州有空倉數十所域
封題指示將士云此中粟皆滿足支二年但努力堅守
衆心以安虜退以功拜羽林監遷南中郎記室參軍永
元末髙祖起兵遣書招域西臺建以為寧朔将軍領行
選從髙祖東下師次陽口和帝遣御史中丞宗夬銜命
勞軍域乃諷夬曰黄鉞未加非所以總率侯伯夬反西
臺即授髙祖黄鉞蕭潁胄既都督中外諸軍事論者謂
髙祖應致牋域争不聴乃止郢城平域及張𢎞䇿議與
髙祖意合即命衆軍便下每獻謀畫多被納用覇府初
開以為諮議参軍天監初封廣牧縣子後軍司馬出為
寧朔将軍巴西梓潼二郡太守梁州長史夏侯道遷舉
州叛降魏魏騎将襲巴西域固守百餘日城中糧盡将
士皆齕草食土死者大半無有離心魏軍退詔増封二
百戸進爵為伯六年卒於郡
鄭紹叔字仲明滎陽開封人也世居夀陽祖琨宗髙平
太守紹叔少孤貧年二十餘為安豐令居縣有能名本
州召補主簿轉治中從事史時刺史蕭誕以弟諶誅䑓
遣収兵卒至左右莫不驚散紹叔聞難獨馳赴焉誕死
侍送喪柩衆咸稱之到京師司空徐孝嗣見而異之曰
祖逖之流也髙祖臨司州命為中兵参軍領長流因是
厚自結附髙祖罷州還京師謝遣賔客紹叔獨固請願
留髙祖謂曰卿才幸自有用我今未能相益宜更思他
塗紹叔曰委質有在義無二心髙祖固不許於是乃還
夀陽刺史蕭遥昌苦引紹叔終不受命遥昌怒将囚之
救觧得免及髙祖為雍州刺史紹叔間道西歸補寧蠻
長史扶風太守東昬既害朝宰頗疑髙祖紹叔兄植為
東昬直後東昬遣至雍州託以候紹叔實潛使為刺客
紹叔知之密以白髙祖植既至髙祖於紹叔處置酒宴
之戱植曰朝廷遣卿見圖今日閑宴是見取良會也賔
主大笑令植登臨城隍周觀府署士卒器械舟艫戰馬
莫不富實植退謂紹叔曰雍州實力未易圖也紹叔曰
兄還具為天子言之兄若取雍州紹叔請以此衆一戰
送兄於南峴相持慟哭而别義師起為冠軍将軍改驍
騎将軍侍從東下江州留紹叔監州都督江湘二州糧
運事無闕乏天監初入為衞尉卿紹叔忠於事上外所
聞知纎毫無隐毎為髙祖言事善則曰臣愚不及此皆
聖主之䇿其不善則曰臣慮出淺短以為其事當如是
殆以此誤朝廷臣之罪深矣髙祖甚親信之母憂去職
紹叔有至性髙祖常使人節其哭頃之起為冠軍将軍
右軍司馬封營道縣侯邑千戸俄復為衞尉卿加冠軍
将軍以營道縣戸凋獘改封東興縣侯邑如故初紹叔
少失父事母及祖母以孝聞奉兄恭謹及居顯要禄賜
所得及四方貢遺悉歸之兄室三年魏軍圍合肥紹叔
以本號督衆軍鎮東闗事平復為衞尉既而義陽為魏
所䧟司州移鎮闗南四年以紹叔為使持節征虜将軍
司州刺史紹叔創立城隍繕脩兵器廣田積糓招納流
民百姓安之性頗矜躁以權勢自居然能傾心接物多
所薦舉士類亦以此歸之六年徴為左将軍加通直散
騎常侍領司豫二州大中正紹叔至家疾篤詔於宅拜
授輿載還府中醫藥一日數至七年卒於府舎時年四
十五髙祖将臨其殯紹叔宅巷狹陋不容輿駕乃止詔
曰追往念功前王所篤在誠惟舊異代同規通直散騎
常侍右衞将軍東興縣開國侯紹叔立身清正奉上忠
恪契濶藩朝情績顯著爰及義始寔立茂勲作牧疆境
効彰所莅方申任寄恊贊心膂奄至殞䘮傷痛于懐宜
加優典隆兹寵命可贈散騎常侍䕶軍将軍給鼓吹一
部東園祕器朝服一具衣一襲凶事所湏随由資給諡
曰忠紹叔卒後髙祖嘗澘然謂朝臣曰鄭紹叔立志忠
烈善則稱君過則歸已當今殆無其比其見賞惜如此
子貞嗣
吕僧珍字元瑜東平范人也世居廣陵起自寒賤始童
兒時從師學有相工歴觀諸生指僧珍謂博士曰此有
竒聲封侯相也年二十餘依宋丹陽尹劉秉秉誅後事
太祖文皇為門下書佐身長七尺五寸容貌甚偉在同
類中少所䙝狎曺軰皆敬之太祖為豫州刺史以為典
籖帶䝉令居官稱職太祖遷領軍補主簿妖賊唐㝢冦
東陽太祖率衆東討使僧珍知行軍衆尸事僧珍宅在
建陽門東自受命當行每日由建陽門道不過私室太
祖益以此知之為丹陽尹復命為郡督郵齊随王子隆
出為荆州刺史齊武以僧珍為子隆防閣從之鎮永明
九年雍州刺史王奐反敕遣僧珍隸平北将軍曺虎西
為典籖帶新城令魏軍冦沔北司空陳顯逹出討一見
異之因屏人呼上座謂曰卿有貴相後當不見减努力
為之建武二年魏大舉南侵五道並進髙祖率師援義
陽僧珍從在軍中長沙宣武王時為梁州刺史魏圍守
連月閒諜所在不通義陽與雍州路斷髙祖欲遣使至
㐮陽求梁州問衆皆憚莫敢行僧珍固請充使即日單
舸上道既至㐮陽督遣援軍且獲宣武王書而反髙祖
甚嘉之事寧𥙷羽林監東昏即位司空徐孝嗣管朝政
欲與共事僧珍揣不乆安竟弗往時髙祖已臨雍州僧
珍固求西歸得補卬令既至髙祖命為中兵参軍委以
心膂僧珍隂飬死士歸之者甚衆髙祖頗招武猛士庶
響從會者萬餘人因命按行城西空地将起數千間屋
以為止舎多伐林竹沉於檀溪積茅蓋若山阜皆不之
用僧珍獨悟其㫖亦私具櫓數百張義兵起髙祖夜召
僧珍及張𢎞䇿定議明旦乃㑹衆𤼵兵悉取檀溪材竹
装為艛艦葺之以茅並立辦衆軍将發諸将果争櫓僧
珍乃出先所具者每船付二張争者乃息髙祖以僧珍
為輔國将軍歩兵校尉出入卧内宣通意㫖師及郢城
僧珍率所領頓偃月壘俄又進據騎城郢州平髙祖進
僧珍為前鋒大将軍大軍次江寧髙祖令僧珍與王茂
率精兵先登赤鼻邏其日東昬将李居士與衆來戰僧
珍等要擊大破之乃與茂進軍於白板橋築壘壘立茂
移頓越城僧珍猶守白板李居士密覘知衆少率鋭卒
萬人直來薄城僧珍謂将士曰今力既不敵不可與戰
亦勿遥射湏至塹裏當并力破之俄而皆越塹拔柵僧
珍分人上城矢石俱發自率馬歩三百人出其後守隅
者復踰城而下内外齊撃居士應時奔散獲其器甲不
可勝計僧珍又進據越城東昬大将王珍國列車為營
背淮而陣王茂等衆軍撃之僧珍縱火車焚其營即日
瓦觧建康城平髙祖命僧珍率所領先入清宫與張𢎞
䇿封檢府庫即日以本官帶南彭城太守遷給事黄門
侍郎領虎賁中郎将髙祖受禪以為冠軍将軍前軍司
馬封平固縣侯邑一千二百戸尋遷給事中右衞将軍
頃之轉左衞将軍加散騎常侍入直秘書省總知宿衞
天監四年冬大舉北伐自是軍機多事僧珍晝直中書
省夜還秘書五年夏又命僧珍率羽林勁勇出梁城其
年冬旋軍以本官領太子中庶子僧珍去家乆表求拜
墓髙祖欲榮之使為本州乃授使持節平北将軍南兗
州刺史僧珍在任平心率下不私親戚從父兄子宏以
販葱為業僧珍既至乃棄業欲求州官僧珍曰吾荷國
重恩無以報効汝等自有常分豈可妄求叨越但當速
反葱肆耳僧珍舊宅在市北前有督郵廨鄉人咸勸徙
廨以益其宅僧珍怒曰督郵官廨也置立以来便在此
地豈可徙之益吾私宅姊適于氏住在市西小屋臨路
與列肆雜處僧珍常導從鹵簿到其宅不以為耻在州
百日徴為領軍将軍尋加散騎常侍給鼔吹一部直秘
書省如先僧珍有大勲任總心膂恩遇隆密莫與為比
性甚恭慎當直禁中盛暑不敢觧衣每侍御座屏氣鞠
躬果食未嘗舉箸嘗因醉後取一柑食之髙祖笑謂曰
便是大有所進禄俸之外又月給錢十萬其餘賜賚不
絶於時十年疾病車駕臨幸中使醫藥日有數四僧珍
語親舊曰吾昔在䝉縣熱病發黄當時必謂不濟主上
見語卿有富貴相必當不死尋應自差俄而果愈今已
富貴而復發黄所苦與昔正同必不復起矣竟如其言
卒于領軍府舎時年五十八髙祖即日臨殯詔曰思舊
篤終前王令典追榮加等列代通規散騎常侍領軍将
軍平固縣開國侯僧珍器思淹通識宇詳濟竭忠盡禮
知無不為與朕契濶情兼屯泰大業初構茂勲克舉及
居禁衞朝夕盡誠方参任台槐式隆朝寄奄致䘮逝傷
慟于懐宜加優典以隆寵命可贈驃騎将軍開府儀同
三司常侍鼔吹侯如故給東園秘器朝服一具衣一襲
䘮事所湏随由備辦諡曰忠敬侯髙祖痛惜之言為流
涕長子峻早卒峻子淡嗣
陳吏部尚書姚察曰張𢎞䇿敦厚慎密吕僧珍恪勤匪
懈鄭紹叔忠誠亮藎締構王業三子皆有力焉僧珍之
肅恭禁省紹叔之造膝詭辭蓋識為臣之節矣
　
　
　
　
　
　
　
　
　
　梁書卷十一
　梁書卷十一考證
吕僧珍𫝊妖賊唐㝢之冦東陽○㝢閣本作瑀又無之
　字
　
　
　
　
　
　
　
　
　
　
　
　
　梁書卷十一考證
欽定四庫全書
　梁書卷十二
　　唐　散　騎　常　侍　姚　思　廉　撰
　列傳第六
　　栁　惔(弟忱/)　席闡文　韋　叡(族弟愛/)
栁惔字文通河東觧人也父世隆齊司空惔年十七齊
武帝為中軍命為叅軍轉主簿齊初入為尚書三公郎
累遷太子中舍人巴東王子響友子響為荆州惔隨之
鎮子響昵近小人惔知将為禍稱疾還京及難作惔以
先歸得免歴中書侍郎中䕶軍長史出為新安太守居
郡以無政績免歸久之為右軍諮議參軍事建武末為
西戎校尉梁南秦二州刺史及髙祖起兵惔舉漢中應
義和帝即位以為侍中領前軍将軍髙祖踐阼徴為䕶
軍将軍未拜仍遷太子詹事加散騎常侍論功封曲江
縣侯邑千戸髙祖因讌為詩以貽惔曰爾寔冠羣后惟
余實念功又甞侍座髙祖曰徐元瑜違命嶺南周書罪
不相及朕已宥其諸子何如惔對曰罸不及嗣賞延於
世今復見之聖朝時以為知言尋遷尚書右僕射天監
四年大舉北伐臨川王宏都督衆軍以惔為副軍還復
為僕射以久疾轉金紫光禄大夫加散騎常侍給親信
二十人未拜出為使持節安南将軍湘州刺史六年十
月卒于州時年四十六髙祖為素服舉哀贈侍中撫軍
将軍給皷吹一部諡曰穆惔著仁政傳及諸詩賦粗有
辭義子照嗣惔第四弟憕亦有羙譽歴侍中鎮西長史
天監十二年卒贈寧逺将軍豫州刺史
忱字文若惔第五弟也年數歳父世隆及母閻氏時寝
疾忱不觧帶經年及居喪以毁聞起家為司徒行參軍
累遷太子中舍人西中郎主簿功曹史齊東昏遣巴西
太守劉山陽由荆襲髙祖西中郎長史蕭頴胄計未有
定召忱及其所親席闡文等夜入議之忱曰朝廷狂悖
為惡日滋頃聞京師長者莫不重足累息今幸在逺得
假日自安雍州之事且藉以相斃耳獨不見蕭令君乎
以精兵數千破崔氏十萬衆竟為羣邪所䧟禍酷相尋
前事之不忘後事之師也若使彼凶心己逞豈知使君
不係踵而及且雍州士鋭糧多蕭使君雄姿冠世必非
山陽所能擬若破山陽荆州復受失律之責進退無可
且深慮之闡文亦深勸同髙祖頴胄乃誘斬山陽以忱
為寧朔将軍和帝即位為尚書吏部郎進號輔國将軍
南平太守尋遷侍中冠軍将軍太守如故轉吏部尚書
不拜郢州平頴胄議遷都夏口忱復同諫以為巴硖未
賔不宜輕捨根本摇動民志頴胄不從俄而巴東兵至
硖口遷都之議乃息論者以為見機髙祖踐阼以忱為
五兵尚書領驍騎将軍論建義功封州陵伯邑七百户
天監二年出為安西長史冠軍将軍南郡太守六年徴
為員外散騎常侍太子右衛率未發遷持節督湘州諸
軍事輔國将軍湘州刺史八年坐輙放從軍丁免俄入
為秘書監遷散騎常侍轉祠部尚書未拜遇疾詔改授
給事中光禄大夫疾篤不拜十年卒於家時年四十一
追贈中書令諡曰穆子範嗣
席闡文安定臨涇人也少孤貧渉獵書史齊初為雍州
刺史蕭赤斧中兵參軍由是與其子頴胄善復歴西中
郎中兵參軍領城局髙祖之将起義也闡文深勸之頴
胄同焉仍遣田祖㳟私報髙祖并獻銀装刀髙祖報以
金如意和帝稱尊號為給事黄門侍郎尋遷衛尉卿頴
胄暴卒州府騷擾闡文以和帝幼弱中流任重時始興
王憺留鎮雍部乃與西朝羣臣迎王總州事故頼以寧
輯髙祖受禪除都官尚書輔國将軍封山陽伯邑七百
户出為東陽太守又改封湘西户邑如故視事二年以
清白著稱卒於官詔賻錢三萬布五十匹諡曰威
韋叡字懐文京兆杜陵人也自漢丞相賢以後世為三
輔著姓祖𤣥避吏隠於長安南山宋武帝入關以太尉
掾徴不至伯父祖征宋末為光祿勲父祖歸寧逺長史
叡事繼母以孝聞叡兄纂闡竝早知名纂叡皆好學闡
有清􁎎祖征累為郡守每攜叡之職視之如子時叡内
兄王憕姨弟杜惲竝有鄊里盛名祖征謂叡曰汝自謂
何如憕惲叡謙不敢對祖征曰汝文章或小減學識當
過之然而幹國家成功業皆莫汝逮也外兄杜㓜文為
梁州刺史要叡俱行梁土富饒徃者多以賄敗叡時雖
㓜獨用亷聞宋永光初袁顗為雍州刺史見而異之引
為主簿顗到州與鄧琬起兵叡求出為義成郡故免顗
之禍後為晉平王左常侍遷司空桂陽王行參軍隨齊
司空柳世隆守郢城拒荆州刺史沈攸之攸之平遷前
軍中兵參軍久之為廣徳令累遷齊興太守夲州别駕
長水校尉右軍将軍齊末多故不欲逺鄊里求為上庸
太守加建威将軍俄而太尉陳顯達䕶軍将軍崔慧景
頻逼京師民心惶駭未有所定西土人謀之於叡叡曰
陳雖舊将非命世才崔頗更事懦而不武其取赤族也
宜哉天下真人殆興於吾州矣乃遣其二子自結於髙
祖義兵檄至叡率郡人伐竹為筏倍道來赴有衆二千
馬二百匹髙祖見叡甚悅拊几曰他日見君之靣今日
見君之心吾事就矣義師剋郢魯平加湖叡多建謀䇿
皆見納用大軍發郢謀留守将髙祖難其人久之頋叡
曰棄騏驥而不乗焉遑遑而更索即日以為冠軍将軍
江夏太守行郢府事初郢城之拒守也男女口垂十萬
閉壘經年疾疫死者十七八皆積屍於床下而生者寝
䖏其上每屋輙盈滿叡料簡隠卹咸為營理於是死者
得埋蔵生者反居業百姓賴之梁臺建徴為大理髙祖
即位遷廷尉封梁都子邑三百戸天監二年改封永昌
户邑如先東宫建遷太子右衛率出為輔國将軍豫州
刺史領歴陽太守三年魏遣衆來寇率州兵擊走之四
年王師北伐詔叡都督衆軍叡遣長史王超宗梁郡太
守馮道根攻魏小峴城未能㧞叡廵行圍柵魏城中忽
出數百人陳於門外叡欲擊之諸将皆曰向夲輕來未
有戰備徐還授甲乃可進耳叡曰不然魏城中二千餘
人閉門堅守足以自保無故出人於外必其驍勇者也
若能挫之其城自㧞衆皆猶遲疑叡指其節曰朝廷授
此非以為飾韋叡之法不可犯也乃進兵士皆殊死戰
魏軍果敗走因急攻之中宿而城㧞遂進討合肥先是
右軍司馬胡略等至合肥久未能下叡按行山川曰吾
聞汾水可以灌平陽綘水可以灌安邑即此是也乃堰
肥水親自夜率頃之堰成水通舟艦繼至魏初分築東
西小城夾合肥叡先攻二城既而魏援将揚靈𦙍帥軍
五萬奄至衆懼不敵請表益兵叡笑曰賊己至城下方
復求軍臨難鑄兵豈及馬腹且吾求濟師彼亦徴衆猶
如呉益巴邱蜀増白帝耳師克在和不在衆古之義也
因與戰破之軍人少安初肥水堰立使軍主王懐静築
城於岸守之魏攻䧟懐静城千餘人皆没魏人乗勝至
叡堤下其勢甚盛軍監潘靈祐勸叡退還巢湖諸将又
請走保三义叡怒曰寧有此耶将軍死綏有前無却因
令取繖扇麾幢樹之堤下示無動志叡素羸每戰未甞
騎馬以板輿自載督厲衆軍魏兵來鑿堤叡親與爭之
魏軍少却因築壘於堤以自固叡起鬬艦髙與合肥城
等四面臨之魏人計窮相與悲哭叡攻具既成堰水又
滿魏救兵無所用魏守将杜元倫登城督戰中弩死城
遂潰俘獲萬餘級牛馬萬數絹滿十間屋悉充軍賞叡
每晝接客旅夜算軍書三更起張燈達曙撫循其衆常
如不及故投募之士爭歸之所至頓舍脩立館宇藩籬
牆壁皆應準䋲合肥既平髙祖詔衆軍進次東陵東陵
去魏甓城二十里将會戰有詔班師去賊既近懼為所
躡叡悉遣輜重居前身乗小輿殿後魏人服叡威名望
之不敢逼全軍而還至是遷豫州於合肥五年魏中山
王元英寇北徐州圍刺史昌義之於鍾離衆號百萬連
城四十餘髙祖遣征北将軍曹景宗都督衆軍二十萬
以拒之次邵陽洲築壘相守髙祖詔叡率豫州之衆㑹
焉叡自合肥逕道由隂陵大澤行值澗谷輙飛橋以濟
師人畏魏軍盛多勸叡緩行叡曰鍾離今鑿穴而處負
戸而汲車馳卒奔猶恐其後而況緩乎魏人己墮吾腹
中卿曹勿憂也旬日而至邵陽初髙祖敕景宗曰韋叡
卿之鄊望宜善敬之景宗見叡禮甚謹髙祖聞之曰二
将和師必濟矣叡於景宗營前二十里夜掘長塹樹鹿
角截洲為城比曉而營立元英大驚以杖擊地曰是何
神也明旦英自率衆來戰叡乗素木輿執白角如意麾
軍一日數合英甚彊魏軍又夜來攻城飛矢雨集叡子
黯請下城以避箭叡不許軍中驚叡於城上厲聲呵之
乃定魏人先於邵陽洲兩㟁為兩橋樹柵數百歩跨淮
通道叡装大艦使梁郡太守馮道根廬江太守裴邃秦
郡太守李文釗等為水軍值淮水暴長叡即遣之鬬艦
競𤼵皆臨敵壘以小船載草灌之以膏從而焚其橋風
怒火盛烟塵晦冥敢死之士㧞柵斫橋水又漂疾倐忽
之間橋柵盡壊而道根等皆身自搏戰軍人奮勇呼聲
動天地無不一當百魏人大潰元英見橋絶脫身遁去
魏軍趨水死者十餘萬斬首亦如之其餘釋甲稽顙乞
為囚奴猶數十萬所獲軍實牛馬不可勝紀叡遣報昌
義之義之且悲且喜不暇答語但呌曰更生更生髙祖
遣中書郎周捨勞於淮上叡積所獲於軍門捨觀之謂
叡曰君此獲復與熊耳山等以功増封七百戸進爵為
侯徴通直散騎常侍右衛将軍七年遷左衛将軍俄為
安西長史南郡太守秩中二千石會司州刺史馬仙琕
北伐還軍為魏人所躡三闗擾動詔叡督衆軍援焉叡
至安陸増築城二丈餘更開大塹起髙樓衆頗譏其示
弱叡曰不然為将當有怯時不可專勇是時元英復追
仙琕将復邵陽之恥聞叡至乃退帝亦詔罷軍明年遷
信武将軍江州刺史九年徴員外散騎常侍右衛将軍
累遷左衛将軍太子詹事尋加通直散騎常侍十三年
遷智武将軍丹陽尹以公事免頃之起為中䕶軍十四
年出為平北将軍寧蠻校尉雍州刺史初叡起兵鄊中
客隂儁光泣止叡叡還為州儁光道候叡叡笑謂之曰
若從公言乞食於路矣餉耕牛十頭叡於故舊無所遺
惜士大夫年七十以上多與假板縣令鄊里甚懐之十
五年拜表致仕優詔不許十七年徴散騎常侍䕶軍将
軍尋給皷吹一部入直殿省居朝廷恂恂未甞忤視髙
祖甚禮敬之性慈愛撫孤兄子過於已子歴官所得祿
賜皆散之親故家無餘財後為䕶軍居家無事慕萬石
陸賈之為人因畫之於壁以自玩時雖老暇日猶課諸
兒以學第三子稜尤明經史世稱其洽聞叡每坐稜使
說書其所發摘稜猶弗之逮也髙祖方銳意釋氏天下
咸從風而化叡自以信受素薄位居大臣不欲與俗俯
仰所行略如他日普通元年夏遷侍中車騎将軍以疾
未拜八月卒于家時年七十九遺令薄塟斂以時服髙
祖即日臨哭甚慟賜錢十萬布二百匹東園祕器朝服
一具衣一襲喪事取給於官遣中書舍人監䕶贈侍中
車騎将軍開府儀同三司諡曰嚴初邵陽之役昌義之
甚德叡請曹景宗與叡會因設錢二十萬官賭之景宗
擲得雉叡徐擲得盧遽取一子反之曰異事遂作塞景
宗時與羣帥爭先唘之㨗叡獨居後其不尚勝率多如
是世尤以此賢之子放正稜黯放别有𫝊正字敬直起
家南康王行參軍稍遷中書侍郎出為襄陽太守初正
與東海王僧孺友善及僧孺為尚書吏部郎參掌大選
賔友故人莫不傾意正獨澹然及僧孺擯廢之後正復
篤素分有踰曩日論者稱焉歴官至給事黄門侍郎稜
字威直性恬素以書吏為業博物彊記當世之士咸就
質疑起家安成王府行參軍稍遷治書侍御史太子僕
光禄卿著漢書續訓三卷黯字務直性彊正少習經史
有文詞起家太子舍人稍遷太僕卿南豫州刺史太府
卿侯景濟江黯屯六門尋改為都督城西靣諸軍事時
景於城外起東西二土山城内亦作以應之太宗親自
負土哀太子以下躬執畚鍤黯守西土山晝夜苦戰以
功授輕車将軍加持節卒於城内贈散騎常侍左衛将
軍叡族弟愛
愛字孝友沉静有器局髙祖父廣晉後軍将軍北平太
守曽祖軌以孝武太元之初南遷襄陽為本州别駕散
騎侍郎祖公循宋義陽太守父義正早卒愛少而偏孤
事母以孝聞性清介不妄交逰而篤志好學每虚室獨
坐逰心墳素而埃塵滿席寂若無人年十二甞逰京師
值天子出逰南苑邑里諠譁老㓜爭觀愛獨端坐讀書
手不釋卷宗族見者莫不異焉及長博學有文才尤善
周易及春秋左氏義袁顗為雍州刺史辟為主簿遭母
憂廬於墓側負土起墳髙祖臨雍州聞之親往臨弔服
闋引為中兵參軍義師之起也以愛為壮武将軍冠軍
南平王司馬帶襄陽令時京邑未定雍州空虚魏興太
守顔僧都等據郡反州内驚擾百姓攜貳愛沉敏有謀
素為州里信服乃推心撫御曉示逆順兼率募鄊里得
千餘人與僧都等戰於始平郡南大破之百姓乃安蕭
頴胄之死也和帝徴兵襄陽愛從始興王憺赴焉先是
巴東太守蕭璝巴西太守魯休烈舉兵来逼荆州及憺
至令愛書諭之璝即日請降中興二年從和帝東下高
祖受禪進號輔國将軍仍為驍騎将軍尋除寧蜀太守
與益州刺史鄧元起西上襲劉季連行至公安道病卒
贈衛尉卿子乾向官至驍騎将軍征北長史汝陰鍾離
二郡太守
陳吏部尚書姚察曰昔竇融以河右歸漢終為盛族栁
惔舉南鄭響從而家聲弗霣時哉忱之謀畫亦用有成
智矣韋叡起上庸以附義其地比惔則薄及合肥邵陽
之役其功甚盛推而弗有君子哉
　
　
　
　
　
　
　
　
　
　梁書卷十二
欽定四庫全書
　梁書卷十三
　　唐　散　騎　常　侍　姚　思　㢘　撰
　列傳第七
　　范雲　　沈約
范雲字彦龍南鄉舞隂人晉平北将軍汪六世孫也年
八歳遇宋豫州刺史殷琰於塗琰異之要就席雲風姿
應對傍若無人琰令賦詩操筆便就坐者歎焉嘗就親
人袁照學書一夜不怠照撫其背曰卿精神秀朗而勤
於學卿相才也少機警有識且善屬文便尺牘下筆輙
成未嘗定藁時人每疑其宿構父抗為郢府參軍雲隨
父在府時吳興沈約新野庾杲之與抗同府見而友之
起家郢州西曹書佐轉法曹行參軍俄而沈攸之舉兵
圍郢城抗時為府長流入城固守留家屬居外雲為軍
人所得攸之召與語聲色甚厲雲容貎不變徐自陳説
攸之乃笑曰卿定可兒且出就舍明旦又召令送書入
城城内或欲誅之雲曰老母弱弟懸命沈氏若違其命
禍必及親今日就戮甘心如薺長史柳世隆素與雲善
乃免之齊建元初竟陵王子良為會稽太守雲始隨王
王未之知也會遊秦望使人視刻石文時莫能識雲獨
誦之王悅自是寵冠府朝王為丹陽尹召為主簿深相
親任時進見齊髙帝值有獻白烏者帝問此為何瑞雲
位卑最後答曰臣聞王者敬宗廟則白烏至時謁廟始
畢帝曰卿言是也感應之理一至此乎轉補征北南郡
王刑獄參軍事領主簿如故遷尚書殿中郎子良為司
徒又補記室參軍事尋授通直散騎侍郎領本州大中
正出為零陵内史在任潔己省煩苛去游費百姓安之
明帝召還都及至拜散騎侍郎復出為始興内史郡多
豪猾大姓二千石有不善者謀共殺害不則逐去之邊
帶蠻俚尤多盗賊前内史皆以兵刃自衞雲入境撫以
恩徳罷亭候商賈露宿郡中稱為神明仍遷假節建武
将軍平越中郎将廣州刺史初雲與尚書僕射江袥善
袥姨弟徐藝為曲江令深以託雲有譚儼者縣之豪族
藝鞭之儼以為恥詣京訴雲雲坐徴還下獄㑹赦免永
元二年起為國子博士初雲與高祖遇於齊竟陵王子
良邸又嘗接里閈髙祖深器之及義兵至京邑雲時在
城内東昏既誅侍中張稷使雲衘命出城髙祖因留之
便參帷幄仍拜黄門侍郎與沈約同心翊贊俄遷大司
馬諮議參軍領録事梁臺建遷侍中時髙祖納齊東昏
余妃頗妨政事雲嘗以為言未之納也後與王茂同入
卧内雲又諫曰昔漢祖居山東貪財好色及入關定秦
財帛無所取婦女無所幸范增以為其志大故也今明
公始定天下海内想望風聲奈何襲昏亂之蹤以女徳
為累王茂因起拜曰范雲言是公必以天下為念無宜
留惜髙祖黙然雲便疏令以余氏賚茂髙祖賢其意而
許之明日賜雲茂錢各百萬天監元年髙祖受禪柴燎
於南郊雲以侍中參乗禮畢髙祖升輦謂雲曰朕之今
日所謂懍乎若朽索之馭六馬雲對曰亦願陛下日慎
一日高祖善之是日遷散騎常侍吏部尚書以佐命功
封霄城縣候邑千户雲以舊恩見㧞超居佐命盡誠翊
亮知無不為高祖亦推心任之所奏多允嘗侍讌高祖
謂臨川王宏鄱陽王恢曰我與范尚書少親善申四海
之敬今為天下主此禮既革汝宜代我呼范為兄二王
下席拜與雲同車還尚書下省時人榮之其年東宫建
雲以本官領太子中庶子尋遷尚書右僕射猶領吏部
頃之坐違詔用人免吏部猶為僕射雲性篤睦事寡嫂
盡禮家事必先諮而後行好節尚竒專趣人之急少時
與領軍長史王畡善畡亡於官舍貧無居宅雲乃迎喪
還家躬營含殯事竟陵王子良恩禮甚隆雲每獻損益
未嘗阿意子良嘗啓齊武帝論雲為郡帝曰庸人聞其
恒相賣弄不復窮法當宥之以逺子良曰不然雲動相
規誨諫書具存請取以奏既至有百餘紙辭皆切直帝
歎息因謂子良曰不謂雲能爾方使弼汝何宜出守齊
文惠太子嘗出東田觀獲顧謂衆賓曰刈此亦殊可觀
衆皆唯唯雲獨曰夫三時之務實為長勤伏願殿下知
稼穡之艱難無徇一朝之宴逸既出侍中蕭𬗟先不相
識因就車握雲手曰不圖今日復聞讜言及居選官任
守隆重書牘盈案賓客滿門雲應對如流無所壅滯官
曹文墨發摘若神時人咸服其明贍性頗激厲少威重
有所是非形於造次士或以此少之初雲為郡號稱廉
潔及居貴重頗通饋餉然家無蓄積隨散之親友二年
卒時年五十三高祖為之流涕即日輿駕臨殯詔曰追
遠興悼常情所篤况問望斯在事深朝寄者乎故散騎
常侍尚書右僕射霄城侯雲器範貞正思懐經逺爰初
立志素履有聞脱巾來仕清績仍著燮務登朝具瞻惟
允綢繆翊贊義簡朕心雖勤非負靮而舊同論講方騁
逺塗永毗庶政奄致喪殞傷悼于懐宜加命秩式備徽
典可追贈侍中衞將軍僕射侯如故并給鼔吹一部禮
官請諡曰宣勅賜諡文有集三十卷子孝才嗣官至太
子中舍人
沈約字休文呉興武康人也祖林子宋征虜將軍父璞
淮南太守璞元嘉末被誅約㓜潛竄會赦免既而流寓
孤貧篤志好學晝夜不倦母恐其以勞生疾常遣減油
滅火而晝之所讀夜輙誦之遂博通羣籍能屬文起家
奉朝請濟陽蔡興宗聞其才而善之興宗為郢州刺史
引為安西外兵參軍兼記室興宗嘗謂其諸子曰沈記
室人倫師表宜善事之及為荆州又為征西記室參軍
帶關西令興宗卒始為安西晉安王法曹參軍轉外兵
竝兼記室入為尚書度支郎齊初為征虜記室帶襄陽
令所奉之王齊文惠太子也太子入居東宫為歩兵校
尉管書記直永壽省校四部圖書時東宫多士約特被
親遇每直入見景斜方出當時王侯到宫或不得進約
每以為言太子曰吾生平懶起是卿所悉得卿談論然
後忘寢卿欲我夙興可恒早入遷太子家令後以本官
兼著作郎遷中書郎本邑中正司徒右長史黄門侍郎
時竟陵王亦招士約與蘭陵蕭琛琅邪王融陳郡謝朓
南鄉范雲樂安任昉等皆遊焉當世號為得人俄兼尚
書左丞尋為御史中丞轉車騎長史隆昌元年除吏部
郎出為寧朔將軍東陽太守明帝即位進號輔國將軍
徴為五兵尚書遷國子祭酒明帝崩政歸冢宰尚書令
徐孝嗣使約撰定遺詔遷左衞將軍尋加通直散騎常
侍永元二年以母老表求觧職改冠軍將軍司徒左長
史征虜將軍南清河太守高祖在西邸與約遊舊建康
城平引為驃騎司馬將軍如故時高祖勲業既就天人
允屬約嘗扣其端高祖黙而不應佗日又進曰今與古
異不可以淳風期萬物士大夫攀龍附鳳者皆望有尺
寸之功以保其福禄今童兒牧豎悉知齊祚己終莫不
云明公其人也天文人事表革運之徴永元以來尤為
彰著䜟云行中水作天子此又歴然在記天心不可違
人情不可失茍是歴數所至雖欲謙光亦不可得己高
祖曰吾方思之對曰公初杖兵楚沔此時應思今王業
已就何所復思昔武王伐紂始入民便曰吾君武王不
違民意亦無所思公自至京邑已移氣序比於周武遲
速不同若不早定大業稽天人之望脱有一人立異便
損威徳且人非金玉時事難保豈可以建安之封遺之
子孫若天子還都公卿在位則君臣分定無復異心君
明於上臣忠於下豈復有人方更同公作賊高祖然之
約出高祖召范雲告之雲對畧同約㫖高祖曰智者乃
爾暗同卿明早將休文更來雲出語約約曰卿必待我
雲許諾而約先期入高祖命草其事約乃出懐中詔書
并諸選置高祖初無所改俄而雲自外來至殿門不得
入徘徊壽光閤外但云咄咄約出問曰何以見處約舉
手向左雲笑曰不乖所望有頃高祖召范雲謂曰生平
與沈休文羣居不覺有異人處今日才智縱横可謂明
識雲曰公今知約不異約今知公高祖曰我起兵於今
三年矣功臣諸將實有其勞然成帝業者乃卿二人也
梁臺建為散騎常侍吏部尚書兼右僕射高祖受禪為
尚書僕射封建昌縣侯邑千户常侍如故又拜約母謝
為建昌國太夫人奉策之日左僕射范雲等二十餘人
咸來致拜朝野以為榮俄遷尚書左僕射常侍如故尋
兼領軍加侍中天監二年遭母憂輿駕親出臨弔以約
年衰不宜致毁遣中書舍人斷客節哭起為鎮軍將軍
丹陽尹置佐史服闋遷侍中右光禄大夫領太子詹事
揚州大中正關尚書八條事遷尚書令侍中詹事中正
如故累表陳讓改授尚書左僕射領中書令前將軍置
佐史侍中如故尋遷尚書令領太子少傅九年轉左光
禄大夫侍中少傅如故給鼔吹一部初約久處端揆有
志台司論者咸謂為宜而帝終不用乃求外出又不見
許與徐勉素善遂以書陳情於勉曰吾弱年孤苦傍無
朞屬往者將墜於地契闊屯邅困於朝夕﨑嶇薄宦事
非為己望得小禄傍此東歸歲逾十稔方忝襄陽縣公
私情計非所了具以身資物不得不任人事永明末出
守東陽意在止足而建武肇運人世膠加一去不返行
之未易及昏猜之始王政多門因此謀退庶㡬可果託
卿布懐於徐令想記未忘聖道聿興謬逢嘉運往志宿
心復成乖爽今歳開元禮年云至懸車之請事由恩奪
誠不能𢎞宣風政光闡朝猷尚欲討尋文簿時議同異
而開年以來病增慮切當由生靈有限勞役過差總此
凋竭歸之暮年牽策行止努力袛事外觀傍覽尚似全
人而形骸力用不相綜攝常須過自束持方可僶俛觧
衣一卧支體不復相關上熱下冷月增日篤取煖則煩
加寒必利後差不及前差後劇必甚前劇百日數旬革
帶常應移孔以手握臂率計月小半分以此推算豈能
支久若此不休日復一日將貽聖主不追之恨冐欲表
聞乞歸老之秩若天假其年還得平健才力所堪惟思
是策勉為言於高祖請三司之儀弗許但加鼓吹而已
約性不飲酒少嗜欲雖時遇隆重而居處儉素立宅東
田矚望郊阜嘗為郊居賦其辭曰惟至人之非己固物
我而兼忘自中智以下洎咸得性以為塲獸因窟而獲
騁鳥先巢而後翔陳巷窮而業泰嬰居湫而徳昌僑棲
仁於東里鳳晦跡於西堂伊吾人之褊志無經世之大
方思依林而羽戢願託水而鱗藏固無情於輪奐非有
欲於康莊披東郊之寥廓入蓬藋之荒茫既從豎而横
構亦風除而雨攘昔西漢之標季余播遷之云始違利
建於海昏創惟桑於江汜同河濟之重世踰班生之十
紀或辭禄而反耕或彈冠而來仕逮有晉之隆安集艱
虞於天歩世交争而波流民失時而狼顧延亂麻於井
邑曝如莽於衢路大地曠而靡容旻天逺而誰訴伊皇
祖之弱辰逢時艱之孔棘違危邦而窘驚訪安土而移
即肇胥宇於朱方掩閑庭而晏息值龍顔之鬱起乃憑
風而矯翼指皇邑而南轅駕修衢以騁力遷華扉而來
啓張高衡而徙植傍逸陌之修平靣淮流之清直芳塵
浸而悠逺世道忽其窊隆緜四代於兹日盈百祀於微
躬嗟弊廬之難保若霣籜之從風或誅茅而剪棘或既
西而復東乍容身於白社亦寄孥於伯通迹平生之耿
介實有心於獨往思幽人而軫念望東臯而長想本忘
情於狥物徒羈紲於天壤應屢歎於牽絲陸興言於世
網事滔滔而未合志悁悁而無爽路将殫而彌峭情薄
暮而逾廣抱寸心其如蘭何斯願之浩蕩詠歸歟而躑
跼眷巖阿而抵掌逢時君之喪徳何凶昏之孔熾乃戰
牧所未陳實升陑所不記彼黎元之喋喋將垂獸而為
餌聸穹昊而無歸雖非牢而被胾始歎絲而未覩終逌
組而後值尋貽愛乎上天固非民其莫甚授冥符於井
翼實靈命之所稟當降監之初辰值積惡之云稔寧方
割於下墊廓重氛於上墋躬靡暇於朝食常求衣於夜
枕既牢籠於媯夏又驅馳乎軒頊徳無逺而不被明無
微而不燭鼔𤣥澤於大荒播仁風於遐俗闢終古而遐
念信王猷其如玉值衘圖之盛世遇興聖之嘉期謝中
涓於初日叨光佐於此時闕投石之猛志無飛矢之麗
辭排陽鳥而命邑方河山而啓基翼儲光於三善長王
職於百司兢鄙夫之易失懼寵禄之難持伊前世之貴
仕罕紆情於丘窟譬叢華於楚趙每驕奢以相越築甲
館於銅駞竝高門於北闕闢重扄於華閫豈蓬蒿所能
没教傳嗣於墝壤何安身於窮地味先哲而為言固余
心之所嗜不慕權於城市豈邀名於屠肆詠希微以考
室幸風霜之可庇爾乃傍窮野抵荒郊編霜菼葺寒茅
構棲噪之所集築町疃之所交因犯檐而刋樹由妨基
而剪巢决渟洿之汀濙塞井甃之淪坳藝芳枳於北渠
樹修楊於南浦遷甕牖於蘭室同肩墻於華堵織宿楚
以成門籍外扉而為户既取隂於庭樾又因籬於芳杜
開閤室以逺臨闢高軒而旁覩漸沼沚於霤垂周塍陌
於堂下其水草則蘋萍芡芰菁藻蒹菰石衣海髮黄荇
緑蒲動紅荷於輕浪覆碧葉於澄湖飡嘉實而却老振
羽服於清都其陸卉則紫鼈緑葹天著山韭鴈齒麋舌
牛脣彘首布濩南池之陽爛漫北樓之後或幕渚而芘
地或縈窓而窺牖若乃園宅殊製田圃異區李衡則橘
林千樹石崇則雜果萬株竝豪情之所侈非儉志之所
娛欲令紛披蓊鬱吐緑攢朱羅窻映户接霤承隅開丹
房以四照舒翠葉而九衢抽紅英於紫蔕衘素蘂於青
跗其林鳥則翻泊頡頏遺音下上楚雀多名流嚶雜響
或班尾而綺翼或緑衿而絳顙好葉隠而枝藏乍間關
而來往其水禽則大鴻小鴈天狗澤虞秋鷖寒䳵修鷁
短鳬曵參差之弱藻戲瀺灂之輕軀翅抨流而起沫翼
鼓浪而成珠其魚則赤鯉青魴纎儵鉅鱯碧鱗朱尾修
顱偃頟小則戲渚成文大則噴流揚白不興羡於江海
聊相忘於余宅其竹則東南獨秀九府擅竒不遷植於
淇水豈分根於樂池秋蜩吟葉寒雀噪枝來風南軒之
下負雪北堂之垂訪往塗之軫跡觀先識之情偽每誅
空而索有皆指難以為易不自己而求足竝尤物以興
累亦昔士之所迷而今余之所避也原農皇之攸始討
厥播之云初肇變腥以粒食乃人命之所儲尋井田之
往記考阡陌於前書顔簞食而樂在鄭高廪而空虚頃
四百而不足畆五十而有餘撫幽𠂻而跼念幸取給於
庭廬緯東菑之故耜浸北畆之新渠無褰㸑於曉蓐不
抱惄於朝蔬排外物以齊遣獨為累之在余安事千斯
之積不羡汶陽之墟臨巽維而騁目即堆冢而流眄雖
兹山之培塿乃文靖之所宴驅四牡之低昻響繁笳之
清囀羅方員而綺錯窮海陸而兼薦奚一權之足偉委
千金其如線試撫臆而為言豈斯風之可扇将通人之
逺㫖非庸情之所見聊遷情而徙睇識方阜於歸津帶
修汀於桂渚肇舉鍤於彊秦路縈呉而款越塗被海而
通閩懐三鳥以長念伊故鄉之可珍實褰期於晚歳非
失歩於方春何東川之濔濔獨流涕於吾人謬參賢於
昔代亟徒遊於兹所侍綵旄而齊轡陪龍舟而遵渚或
列席而賦詩或班􁏪而宴語繐帷一朝冥漠西陵忽其
蔥楚望商颷而永歎毎樂愷於斯觀始則鍾石鏘鈜終
以魚龍瀾漫或升降有序或浮白無笇貴則景魏蕭曹
親則梁武周旦莫不共霜霧而歇滅與風雲而消散眺
孫后之墓田尋雄霸之遺武實接漢之後王信開呉之
英主指衡岳而作鎭苞江漢而為宇徒徴言於石椁遂
延災於金縷忽蕪穢而不修同原陵之膴膴寧知螻蟻
之與狐兔無論樵芻之與牧豎睇東巘以流目心悽愴
而不怡葢昔儲之舊苑實博望之餘基修林則表以桂
樹列草則冠以芳芝風臺累翼月榭重栭千櫨㨗嶫百
栱相持皁轅林駕蘭枻水嬉踰三齡而事往忽二紀以
歴兹咸夷漫以蕩滌非古今之異時回余眸於艮域覿
高館於兹嶺雖混成以無跡實遺訓之可秉始飡霞而
吐霧終陵虛而倒景駕雌蜺之連卷泛天江之悠永指
咸池而一息望瑶臺而高騁匪爽言以自姱冀神方之
可請惟鍾巖之隠鬱表皇都而作峻葢望秩之所宗含
風雲而吐潤其為狀也則巍峩崇崒喬枝拂日嶤嶷岧
嵉墜石堆星岑崟峍屼或坳或平盤堅枕卧詭狀殊形
孤嶝横揷洞穴斜經千丈萬仞三襲九成亘繞州邑款
跨郊坰素烟晚帶白霧晨縈近循則一巖異色逺望則
百嶺俱青觀二代之塋兆覩摧殘之餘𡑞成顛沛於虐
豎康歛衿於虚器穆恭己於巖廊簡遊情於𤣥肆烈窮
飲以致災安忘懐而受祟何宗祖之竒傑威横天而陵
地惟聖文之纘武殆隆平之可至余世徳之所君仰遺
封而掩淚神寢匪一靈館相距席布騂駒堂流桂醑降
紫皇於天闕延二妃於湘渚浮蘭煙於桂棟召巫陽於
南楚揚玉桴握椒糈怳臨風以浩唱折瓊茅而延佇敬
惟空路邈逺神蹤遐闊念甚驚颷生猶聚沫歸妙軫於
一乗啓𤣥扉於三逹欲息心以遣累必違人而後豁或
結橑於巖根或開櫺於木末室闇蘿蔦檐梢松栝既得
理於兼謝固忘懐於饑渴或攀枝獨逺或陵雲髙蹈因
葺茨以結名猶觀空以表號得忘己於兹日豈期心於
來報天假余以大徳荷兹賜之無疆受老夫之嘉稱班
燕禮於上庠無希驥之秀質乏如珪之令望邀昔恩於
舊主重匪服於今皇仰休老之盛則請微軀於夕陽勞
䝉司而獲謝猶奉職於春坊時言歸於陋宇聊暇日以
翺翔棲余志於淨國歸余心於道塲獸依墀而莫駭魚
牣沼而不綱旋迷塗於去轍篤後念於徂光晚樹開花
初英落蘂或異林而分丹青乍因風而雜紅紫紫蓮夜
發紅荷曉舒輕風微動其芳襲余風騷屑於園樹月籠
連於池竹蔓長柯於簷桂發黄華於庭菊冰懸埳而帶
坻雲縈松而被野鴨屯飛而不散鴈高翔而欲下竝時
物之可懐雖外來而非假實情性之所留滯亦志之而
不能捨也傷余情之頽暮罹憂患其相溢悲異軫而同
歸懽殊方而竝失時復託情魚鳥歸閑蓬蓽旁闕呉娃
前無趙瑟以斯終老於焉消日惟以天地之恩不報書
事之官靡述徒重於高門之地不載於良史之筆長太
息其何言羗愧心之非一尋加特進光禄侍中少傅如
故十二年卒官時年七十三詔贈本官賻錢五萬布百
疋諡曰隠約左目重瞳子腰有紫志聰明過人好墳籍
聚書至二萬卷京師莫比少時孤貧丐于宗黨得米數
百斛為宗人所侮覆米而去及貴不以為憾用為郡部
傳嘗侍讌有妓師是齊文惠宫人帝問識座中客不曰
惟識沈家令約伏座流涕帝亦悲焉為之罷酒約歴仕
三代該悉舊章博物洽聞當世取則謝𤣥暉善為詩任
彦昇工於文章約兼而有之然不能過也自負高才昧
於榮利乗時藉勢頗累清談及居端揆稍𢎞止足每進
一官輙殷勤請退而終不能去論者方之山濤用事十
餘年未嘗有所薦逹政之得失唯唯而己初高祖有憾
於張稷及稷卒因與約言之約曰尚書左僕射出作邊
州刺史己往之事何足復論帝以為婚家相為大怒曰
卿言如此是忠臣邪乃輦歸内殿約懼不覺髙祖起猶
坐如初及還未至牀而憑空頓於户下因病夢齊和帝
以劒斷其舌召巫視之巫言如夢乃呼道士奏赤章於
天稱禪代之事不由己出高祖遣上省醫徐奘視約疾
還具以狀聞先此約嘗侍讌值豫州獻栗徑寸半帝竒
之問曰栗事多少與約各疏所憶少帝三事出謂人曰
此公䕶前不讓即羞死帝以其言不遜欲抵其罪徐勉
固諫乃止及聞赤章事大怒中使譴責者數焉約懼遂
卒有司諡曰文帝曰懐情不盡曰隠故改為隠云所著
晉書百一十卷宋書百卷齊紀二十卷高祖紀十四卷
邇言十卷諡例十卷宋文章志三十卷文集一百卷皆
行於世又撰四聲譜以為在昔詞人累千載而不寤而
獨得胷衿窮其妙㫖自謂入神之作高祖雅不好焉帝
問周捨曰何謂四聲捨曰天子聖哲是也然帝竟不遵
用子旋及約時己歴中書侍郎永嘉太守司徒從事中
郎司徒右長史免約喪為太子僕復以母憂去官而蔬
食辟榖服除猶絶粳粱為給事黄門侍郎中撫軍長史
出為招逺將軍南康内史在部以清治稱卒官諡曰恭
侯子寔嗣
陳吏部尚書姚察曰昔木徳將謝昏嗣流虐惵惵黔黎
命懸晷漏高祖義拯横潰志寧區夏謀謨帷幄寔寄良
平至於范雲沈約參預締構贊成帝業加雲以機警明
贍濟務益時約高才博洽名亞遷董俱屬興運葢一代
之英偉焉
　梁書卷十三
欽定四庫全書
　梁書卷十四
　　唐　散　騎　常　侍　姚　思　廉　撰
　列傳第八
　　江淹　任昉
江淹字文通濟陽考城人也少孤貧好學沉静少交遊
起家南徐州從事轉奉朝請宋建平王景素好士淹隨
景素在南兗州廣陵令郭彦文得罪辭連淹繫州獄淹
獄中上書曰昔者賤臣叩心飛霜擊於燕地庶女告天
振風襲於齊臺下官每讀其書未嘗不廢卷流涕何者
士有一定之論女有不易之行信而見疑貞而為戮是
以壮夫義士伏死而不顧者此也下官聞仁不可恃善
不可依始謂徒語乃今知之伏願大王蹔停左右少加
憐鑒下官本蓬戸桑樞之民布衣韋帶之士退不飾詩
書以驚愚進不買名聲於天下日者謬得升降承明之
闕出入金華之殿何嘗不局影凝嚴側身扄禁者乎竊
慕大王之義為門下之賔備鳴盗淺術之餘豫三五賤
伎之末大王惠以恩光眄以顔色實佩荆卿黄金之賜
竊感豫讓國士之分矣常欲結纓伏劒少謝萬一剖心
摩踵以報所天不圖小人固陋坐貽謗缺迹墜昭憲身
限幽圄履影弔心酸鼻痛骨下官聞虧名為辱虧形次
之是以每一念來忽若有遺加以渉旬月迫季秋天光
沉隂左右無色身非木石與獄吏為伍此少卿所以仰
天搥心泣盡而繼之以血者也下官雖乏鄉曲之譽然
嘗聞君子之行矣其上則隠於簾肆之間卧於巖石之
下次則結綬金馬之庭高議雲臺之上次則虜南越之
君係單于之頸俱啓丹冊並圖青史寧當爭分寸之末
競刀錐之利哉然下官聞積毁銷金積讒糜骨古則直
生取疑於盗金近則伯魚被名於不義彼之二才猶或
如此况在下官焉能自免昔上將之恥絳侯幽獄名臣
之羞史遷下室如下官當何言哉夫魯連之智辭禄而
不反接輿之賢行歌而忘歸子陵閉關於東越仲蔚杜
門於西秦亦良可知也若使下官事非其虚罪得其實
亦當鉗口吞舌伏匕首以殞身何以見齊魯竒節之人
燕趙悲歌之士乎方今聖歴欽明天下樂業青雲浮雒
榮光塞河西洎臨洮狄道北距飛狐陽原莫不浸仁沭
義照景飲醴而下官抱痛圜門含憤獄戸一物之微有
足悲者仰惟大王少垂明白則梧丘之魂不愧於沉首
鵠亭之鬼無恨於灰骨不任肝膽之切敬因執事以聞
此心既照死且不朽景素覽書即日出之尋舉南徐州
秀才對冊上第轉巴陵王國左常侍景素為荆州淹從
之鎮少帝即位多失徳景素專據上流咸勸因此舉事
淹每從容諫曰流言納禍二叔所以同亡抵局衘怨七
國於焉俱斃殿下不求宗廟之安而信左右之計則復
見麋鹿霜露棲於姑蘇之臺矣景素不納及鎮京口淹
又為鎮軍參軍事領南東海郡丞景素與腹心日夜謀
議淹知禍機將發乃贈詩十五首以諷焉會南東海太
守陸澄丁艱淹自謂郡丞應行郡事景素用司馬柳世
隆淹固求之景素大怒言於選部黜為建安呉興令淹
在縣三年昇明初齊帝輔政聞其才召為尚書駕部郎
驃騎參軍事俄而荆州刺史沈攸之作亂高帝謂淹曰
天下紛紛若是君謂何如淹對曰昔項彊而劉弱袁衆
而曹寡羽號令諸侯卒受一劒之辱紹跨躡四州終為
奔北之虜此謂在徳不在鼎公何疑哉帝曰聞此言者
多矣試為慮之淹曰公雄武有竒畧一勝也寛容而仁
恕二勝也賢能畢力三勝也民望所歸四勝也奉天子
而伐叛逆五勝也彼志鋭而器小一敗也有威而無恩
二敗也士卒觧體三敗也搢紳不懷四敗也懸兵數千
里而同惡相濟五敗也故雖豺狼十萬而終為我獲焉
帝笑曰君談過矣是時軍書表記皆使淹具草相國建
補記室參軍事建元初又為驃騎建安王記室帶東武
令參掌詔冊并典國史尋遷中書侍郎永明初遷驃騎
將軍掌國史出為建武將軍廬陵内史視事三年還為
驍騎將軍兼尚書左丞尋復以本官領國子博士少帝
初以本官兼御史中丞時明帝作相因謂淹曰君昔在
尚書中非公事不妄行在官寛猛能折衷今為南司足
以震肅百寮淹答曰今日之事可謂當官而行更恐才
劣志薄不足以仰稱明㫖耳於是彈中書令謝朏司徒
左長史王繢䕶軍長史庾𢎞逺並以久疾不預山陵公
事又奏前益州刺史劉悛梁州刺史隂智伯並贓貨巨
萬輙收付廷尉治罪臨海太守沈昭畧永嘉太守庾曇
隆及諸郡二千石并大縣官長多被劾治内外肅然明
帝謂淹曰宋世以來不復有嚴明中丞君今日可謂近
世獨歩明帝即位為車騎臨海王長史俄除廷尉卿加
結事中遷冠軍長史加輔國將軍出為宣城太守將軍
如故在郡四年還為黄門侍郎領歩兵校尉尋為祕書
監永元中崔惠景舉兵圍京城衣冠悉投名刺淹稱疾
不往及事平世服其先見東昏末淹以祕書監兼衞尉
固辭不獲免遂親職謂人曰此非吾任路人所知正取
吾空名耳且天時人事尋當翻覆孔子曰有文事者必
有武備臨事圖之何憂之有頃之又副領軍王瑩及義
師至新林淹微服來奔高祖板為冠軍將軍秘書監如
故尋兼司徒左長史中興元年遷吏部尚書二年轉相
國右長史冠軍將軍如故天監元年為散騎常侍左衞
將軍封臨沮縣開國伯食邑四百戸淹乃謂子弟曰吾
本素宦不求富貴今之忝竊遂至於此平生言止足之
事亦以備矣人生行樂耳須富貴何時吾功名既立正
欲歸身草萊耳其年以疾遷金紫光禄大夫改封醴陵
侯四年卒時年六十二高祖為素服舉哀賻錢三萬布
五十匹諡曰憲伯淹少以文章顯晚節才思微退時人
皆謂之才盡凡所著述百餘篇自撰為前後集并齊史
十志並行於世子蒍襲封嗣自丹陽尹丞為長城令有
罪削爵普通四年高祖追念淹功復封蒍呉昌伯邑如
先
任昉字彦昇樂安博昌人漢御史大夫敖之後也父遥
齊中散大夫遥妻裴氏嘗晝寢夢有彩旗葢四角懸鈴
自天而墜其一鈴落入裴懷中心悸動既而有娠生昉
身長七尺五寸㓜好學早知名宋丹陽尹劉秉辟為主
簿時昉年十六以氣忤秉子久之為奉朝請舉兗州秀
才拜太常博士遷征北行參軍永明初衞將軍王儉領
丹陽尹復引為主簿儉雅欽重昉以為當時無軰遷司
徒刑獄參軍事入為尚書殿中郎轉司徒竟陵王記室
參軍以父憂去職性至孝居喪盡禮服闋續遭母憂常
廬于墓側哭泣之地草為不生服除拜太子歩兵校尉
管東宫書記初齊明帝既廢鬱陵王始為侍中中書監
驃騎大將軍開府儀同三司揚州刺史録尚書事封宣
城郡公加兵五千使昉具表草其辭曰臣本庸才智力
淺短太祖高皇帝篤猶子之愛降家人之慈世祖武皇
帝情等布衣寄深同氣武皇大漸實奉詔言雖自見之
明庸近所蔽愚夫一至偶識量已實不忍自固於綴衣
之辰拒違於玉几之側遂荷顧託導揚末命雖嗣君棄
常獲罪宣徳王室不造職臣之由何者親則東牟任惟
博陸徒懷子孟社稷之對何救昌邑爭臣之譏四海之
議於何逃責陵土未乾訓誓在耳家國之事一至於斯
非臣之尤誰任其咎將何以肅拜高寢䖍奉武園悼心
失圖泣血待旦寧容復徼榮於家恥宴安於國危驃騎
上將之元勲神州儀刑之列岳尚書是稱司㑹中書實
管王言且虛飾寵章委成禦侮臣知不愜物誰謂宜但
命輕鴻毛責重山岳存沒同歸毁譽一貫辭一官不减
身累増一職已黷朝經便當自同體國不為飾讓至於
功均一匡賞同千室光宅近甸奄有全邦殞越為期不
敢聞命亦願曲留降鑒即垂聽許鉅平之懇誠必固永
昌之丹慊獲申乃知君臣之道綽有餘裕茍曰易昭敢
守難奪帝惡其辭斥甚愠昉由是終建武中位不過列
校昉雅善屬文尤長載筆才思無窮當世公王表奏莫
不請焉昉起草即成不加㸃竄沈約一代詞宗深所推
挹明帝崩遷中書侍郎永元末為司徒右長史高祖克
京邑霸府初開以昉為驃騎記室參軍始高祖與昉過
竟陵王西邸從容謂昉曰我登三府當以卿為記室昉
亦戲高祖曰我若登三事當以卿為騎兵謂高祖善騎
也至是故引昉符昔言焉昉奉牋曰伏承以今令辰肅
膺典策徳顯功高光副四海含生之倫庇身有地况昉
受教君子將二十年咳唾為恩眄睞成飾小人懷惠顧
知死所昔承清宴屬有緒言提挈之㫖形乎善謔豈謂
多幸斯言不渝雖情謬先覺而迹淪驕餌湯沐具而非
弔大厦構而相驩明公道冠二儀勲超邃古將使伊周
奉轡桓文扶轂神功無紀化物何稱府朝初建俊賢驤
首惟此魚目唐突璵璠顧己循涯寔知塵忝千載一逄
再造難答雖則殞越且知非報梁臺建禪讓文誥多昉
所具高祖踐阼拜黄門侍郎遷吏部郎中尋以本官掌
著作天監二年出為義興太守在任清潔兒妾食麥而
已友人彭城到溉溉弟洽從昉共為山澤游及被代登
舟止有米五斛既至無衣鎮軍將軍沈約遣裙衫迎之
重除吏部郎中參掌大選居職不稱尋轉御史中丞秘
書監領前軍將軍自齊永元以來秘閣四部篇卷紛雜
昉手自讐校由是篇目定焉六年春出為寧朔將軍新
安太守在郡不事邊幅率然曵杖徒行邑郭民通辭訟
者就路决焉為政清省吏民便之視事期歳卒於官舍
時年四十九闔境痛惜百姓共立祠堂於城南高祖聞
問即日舉哀哭之甚慟追贈太常卿諡曰敬子昉好交
結奨進士友得其延譽者率多升擢故衣冠貴遊莫不
爭與交好坐上賔客恒有數十時人慕之號曰任君言
如漢之三君也陳郡殷芸與建安太守到溉書曰哲人
云亡儀表長謝元龜何寄指南誰託其為士友所推如
此昉不治生産至乃居無室宅世或譏其多乞貸亦隨
復散之親故昉常歎曰知我亦以叔則不知我亦以叔
則昉墳籍無所不見家雖貧聚書至萬餘卷率多異本
昉卒後高祖使學士賀縱共沈約勘其書目官所無者
就昉家取之昉所著文章數十萬言盛行於世初昉立
於士大夫間多所汲引有善己者則厚其聲名及卒諸
子皆㓜人罕瞻卹之平原劉孝標為著論曰客問主人
曰朱公叔絶交論為是乎為非乎主人曰客奚此之問
客曰夫草蟲鳴則阜螽躍雕虎嘯而清風起故絪緼相
感霧涌雲蒸嚶鳴相召星流電激是以王陽登則貢公
喜罕生逝而國子悲且心同琴瑟言鬱郁於蘭茝道叶
膠漆志婉孌於塤箎聖賢以此鏤金版而鐫盤盂書玉
牒而刻鍾鼎若匠人輟成風之妙巧伯牙息流波之雅
引范張款款於下泉尹班陶陶於永夕駱驛縱横烟霏
雨散皆巧歴所不知心計莫能測而朱益州汨彛叙越
謨訓捶直切絶交遊視黔首以鷹鸇嫓人靈於豺虎䝉
有猜焉請辨其惑主人忻然曰客所謂撫絃徽音未逹
燥濕變響張羅沮澤不覩鵠鴈高飛葢聖人握金鏡闡
風烈龍驤蠖屈從道汙隆日月聨璧歎斖斖之𢎞致雲
飛電薄顯棣華之微㫖若五音之變化濟九成之妙曲
此朱生得𤣥珠於赤水謨神睿而為言至夫組織仁義
琢磨道徳驩其愉樂恤其陵夷寄通靈臺之下遺迹江
湖之上風雨急而不輟其音霜雪零而不渝其色斯賢
逹之素交歴萬古而一遇逮叔世民訛狙詐颷起谿谷
不能踰其險鬼神無以究其變競毛羽之輕趨錐刀之
末於是素交盡利交興天下蚩蚩鳥驚雷駭然利交同
源派流則異較言其畧有五術焉若其寵鈞董石權壓
梁竇雕刻百工鑪錘萬物吐潄興雲雨呼吸下霜露九
域聳其風塵四海疊其燻灼靡不望影星奔藉響川騖
鷄人始唱鶴葢成隂高門旦開流水接軫皆願摩頂至
踵隳膽抽腸約同要離焚妻子誓狥荆卿湛七族是曰
勢交其流一也富埒陶白貲巨程羅山擅銅陵家藏金
穴出平原而聨騎居里閈而鳴鍾則有窮巷之賔繩樞
之士冀宵燭之末光邀潤屋之微澤魚貫鳬踊颯沓鱗
萃分鴈鶩之稻粱沾玉斚之餘瀝衘恩遇進款誠援青
松以示心指白水而旌信是曰賄交其流二也陸大夫
燕喜西都郭有道人倫東國公卿貴其籍甚搢紳羡其
登仙加以顩頤蹙頞涕唾流沬騁黄馬之劇談縱碧鷄
之雄辯叙温燠則寒谷成暄論嚴苦則春叢零葉飛沉
出其顧指榮辱定其一言於是弱冠王孫綺紈公子道
不絓於通人聲未遒於雲閣攀其鱗翼丐其餘論附騏
驥之髦端軼歸鴻於碣石是曰談交其流三也陽舒隂
慘生民大情憂合驩離品物恒性故魚以泉涸而煦沬
鳥因将死而悲鳴同病相憐綴河上之悲曲恐懼寘懷
昭谷風之盛典斯則斷金由於湫隘刎頸起於苫葢是
以伍員濯溉於宰噽張王撫翼於陳相是曰窮交其流
四也馳騖之俗澆薄之倫無不操權衡秉纎纊衡所以
揣其輕重纊所以屬其鼻息若衡不能舉纊不能飛雖
顔冉龍翰鳳鶵曾史蘭薰雪白舒向金玉淵海卿雲黼
黻河漢視若遊塵遇同土梗莫肯費其半菽罕有落其
一毛若衡重錙銖纊微彯撇雖共工之蒐慝驩兜之掩
義南荆之䟦扈東陵之巨猾皆為匍匐委蛇折枝䑛痔
金膏翠羽将其意脂韋便辟導其誠故輪葢所遊必非
夷惠之室苞苴所入實行張霍之家謀而後動芒毫寡
忒是曰量交其流五也凡斯五交義同賈鬻故桓譚譬
之於闤闠林回喻之於甘醴夫寒暑遞進盛衰相襲或
前榮而後瘁或始富而終貧或初存而未亡或古約而
今泰循環翻覆迅彼波瀾此則狥利之情未嘗異變化
之道不得一由是觀之張陳所以凶終蕭朱所以隙末
斷焉可知矣而翟公方規規然勒門以箴客何所見之
晚乎然因此五交是生三舋敗徳殄義禽獸相若一舋
也難固易攜讐訟所聚二舋也名䧟饕餮貞介所羞三
舋也古人知三舋之為梗懼五交之速尤故王丹威子
以檟楚朱穆昌言而示絶有㫖哉近世有樂安任昉海
内髦傑早綰銀黄夙招民譽遒文麗藻方駕曹王英特
儁邁聨横許郭類田文之愛客同鄭荘之好賢見一善
則盱衡扼腕遇一才則揚眉抵掌雌黄出其脣吻朱紫
由其月旦於是冠葢輻凑衣裳雲合輜軿擊轊坐客恒
滿蹈其閫閾若升闕里之堂入其奥隅謂登龍門之坂
至於顧盼增其倍價翦拂使其長鳴彯組雲臺者摩肩
趨走丹墀者疊迹莫不締恩狎結綢繆想惠荘之清塵
庶羊左之徽烈及瞑目東越歸骸雒浦繐帳猶懸門罕
漬酒之彦墳未宿草野絶動輪之賔藐爾諸孤朝不謀
夕流離大海之南寄命瘴癘之地自昔把臂之英金蘭
之友曾無羊舌下泣之仁寧慕郈成分宅之徳嗚呼世
路險嶬一至於此太行孟門寧云􁀙絶是以耿介之士
疾其若斯裂裳裹足棄之長騖獨立高山之頂懽與麋
鹿同羣皦皦然絶其雰濁誠恥之也誠畏之也昉撰雜
傳二百四十七卷地記二百五十二卷文章三十三卷
昉第四子東里頗有父風官至尚書外兵郎
陳吏部尚書姚察曰觀夫二漢求賢率先經術近世取
人多由文史二子之作辭藻壮麗允值其時淹能沉静
昉持内行並以名位終始宜哉江非先覺任無舊恩則
上秩顯贈亦末由也已
　
　梁書卷十四
欽定四庫全書
　梁書卷十五
　　唐　散　騎　常　侍　姚　思　㢘　撰
　列傳第九
　　謝朏(弟子覽/)
謝朏字敬沖陳郡陽夏人也祖𢎞微宋太常卿父莊右
光禄大夫並有名前代朏幼聰慧莊器之常置左右年
十歳能屬文莊遊土山賦詩使朏命篇朏攬筆便就琅
邪王景文謂荘曰賢子足稱神童復為後來特逹荘笑
因撫朏背曰真吾家千金孝武帝遊姑孰勑荘擕朏從
駕詔使為洞井贊於坐奏之帝曰雖小竒童也起家撫
軍法曹行參軍遷太子舍人以父憂去職服闋復為舍
人歴中書郎衞将軍袁粲長史粲性簡峻罕通賓客時
人方之李膺朏謁既退粲曰謝令不死尋遷給事黄門
侍郎出為臨川内史以賄見劾案經袁粲粲寢之齊髙
帝為驃騎将軍輔政選朏為長史勑與河南褚炫濟陽
江斆彭城劉俁俱入侍宋帝時號為天子四友續拜侍
中并掌中書散騎二省詔册髙帝進太尉又以朏為長
史帶南東海太守高帝方圖禪代思佐命之臣以朏有
重名深所欽屬論魏晉故事因曰晉革命時事久兆石
苞不早勸晉文死方慟哭方之馮異非知機也朏答曰
昔魏臣有勸魏武即帝位者魏武曰如有用我其為周
文王乎晉文世事魏氏将必身終北面假使魏早依唐
虞故事亦當三讓爾髙帝不悅更引王儉為左長史以
朏侍中領秘書監及齊受禪朏當日在直百僚陪位侍
中當觧璽朏佯不知曰有何公事傳詔云觧璽授齊王
朏曰齊自應有侍中乃引枕卧傳詔懼乃使稱疾欲取
兼人朏曰我無疾何所道遂朝服歩出東掖門乃得車
仍還宅是日遂以王儉為侍中觧璽既而武帝言於髙
帝請誅朏帝曰殺之則遂成其名正應容之度外耳遂
廢于家永明元年起家拜通直散騎常侍累遷侍中領
國子博士五年出為冠軍将軍義興太守加秩中二千
石在郡不省雜事悉付綱紀曰吾不能作主者吏但能
作太守耳視事三年徴都官尚書中書令隆昌元年復
為侍中領新安王師未拜固求外出仍為征虜将軍呉
興太守受召便述職時明帝謀入嗣位朝之舊臣皆引
參謀策朏内圖止足且實避事弟瀹時為吏部尚書朏
至郡致瀹數斛酒遺書曰可力飲此勿豫人事朏居郡
每不治而常務聚歛衆頗譏之亦不屑也建武四年詔
徴為侍中中書令遂抗表不應召遣諸子還京師獨與
母留築室郡之西郭明帝下詔曰夫超然榮觀風流自
逺蹈彼幽人英華罕值故長揖楚相見稱南國髙謝漢
臣取貴良史新除侍中中書令朏早藉羽儀夙標清尚
登朝樹績出守馳聲遂歛跡康衢拂衣林沚抱箕潁之
餘芳甘顦顇而無悶撫事懐人載留欽想宜加優禮用
旌素槩可賜牀帳褥席俸以卿禄常出在所時國子祭
酒廬江何𦙍亦抗表還會稽永明二年詔徵朏為散騎
常侍中書監𦙍為散騎常侍太常卿並不屈三年又詔
徴朏為侍中太子少傅𦙍散騎常侍太子詹事時東昏
皆下在所使迫遣之值義師已近故並得不到及髙祖
平京邑進位相國表請朏𦙍曰夫窮則獨善逹以兼濟
雖出處之道其揆不同用捨惟時賢哲是蹈前新除侍
中太子少傅朏前新除散騎常侍太子詹事都亭侯𦙍
羽儀世胄徽猷冠冕道業徳聲康濟雅俗昔居朝列素
無宦情賓客簡通公卿罕預簪紱未褫而風塵擺落且
文宗儒肆互居其長清規雅裁兼擅其羙並逹照深識
預覩亂萌見庸質之如初知貽厥之無寄拂衣東山𦕈
絶塵軌雖觧組昌運實避昏時家膺鼎食而甘兹橡艾
世襲青紫而安此懸鶉自澆風肇扇用南成俗淳流素
軌餘烈頗存誰其激貪功歸有道康俗振民朝野一致
雖在江海而勲同魏闕今泰運甫開賤貧為恥况乎久
藴瑚璉暫厭承明而可得求志海隅永追松子臣負荷
殊重參贊萬機寔頼羣才共成棟幹思挹清源取鏡止
水愚欲屈居僚首朝夕諮諏庶足以翼宣寡薄式是王
度請並補臣府軍諮祭酒朏加後将軍並不至髙祖踐
阼徴朏為侍中光禄大夫開府儀同三司𦙍散騎常侍
特進右光禄大夫又並不屈仍遣領軍司馬王果宣㫖
敦譬明年六月朏輕舟出詣闕自陳既至詔以為侍中
司徒尚書令朏辭脚疾不堪拜謁乃角巾肩輿詣雲龍
門謝詔見於華林園乗小車就席明旦輿駕出幸朏宅
醼語盡懽朏固陳本志不許因請自還東迎母乃許之
臨發輿駕復臨幸賦詩錢别王人送迎相望於道到京
師勑材官起府於舊宅髙祖臨軒遣謁者於府拜授詔
停諸公事及朔望朝謁三年元會詔朏乗小輿升殿其
年遭母憂尋有詔攝職如故後五年改授中書監司徒
衞将軍並固讓不受遣謁者敦授乃拜受焉是冬薨於
府時年六十六輿駕出臨哭詔給東園祕器朝服一具
衣一襲錢十萬布百匹蠟百斤贈侍中司徒諡曰靖孝
朏所著書及文章並行於世子諼官至司徒右長史坐
殺牛免官卒於家次子篹頗有文才仕至晉安太守卒
官
覽字景滌朏弟瀹之子也選尚齊錢唐公主拜駙馬都
尉秘書郎太子舍人髙祖為大司馬召補東閤祭酒遷
相國户曹天監元年為中書侍郎掌吏部事頃之即真
覽為人羙風神善辭令髙祖深器之嘗侍坐受敕與侍
中王暕為詩答贈其文甚工髙祖善之仍使重作復合
㫖乃賜詩云雙文既後進二少實名家豈伊止棟隆信
乃俱國華以母憂去職服闋除中庶子又掌吏部郎事
尋除吏部郎遷侍中覽頗樂酒因醼席與散騎常侍蕭
琛辭相詆毁為有司所奏髙祖以覽年少不直出為中
權長史頃之敕掌東宫管記遷明威将軍新安太守九
年夏山賊呉承伯破宣城郡餘黨散入新安叛吏鮑敘
等與合攻沒黟歙諸縣進兵擊覽覽遣郡丞周興嗣於
錦沙立塢拒戰不敵遂棄郡奔㑹稽臺軍平山冦覽復
還郡左遷司徒諮議參軍仁威長史行南徐州事五兵
尚書尋遷吏部尚書覽自祖至孫三世居選部當世以
為榮十二年春出為呉興太守中書舍人黄睦之家居
烏程子弟專横前太守皆折節事之覽未到郡睦之子
弟來迎覽逐去其船杖吏為通者自是睦之家杜門不
出不敢與公私門通郡邑多劫為東道患覽下車肅然
一境清謐初齊明帝及覽父瀹東海徐孝嗣並為吳興
號為明守覽皆欲過之昔覽在新安頗聚斂至是遂稱
廉潔時人方之王懷祖卒於官時年三十七詔贈中書
令子罕早卒
陳吏部尚書姚察曰謝朏之於宋代葢忠義者歟當齊
建武之世拂衣止足永元多難確然獨善其疎蔣之流
乎洎髙祖龍興旁求物色角巾來仕首陟台司極出處
之致矣覽終能善政君子韙之
　
　
　
　梁書卷十五
　梁書卷十五考證
謝朏傳乃角巾肩輿詣雲龍門謝詔○肩監本訛自今
　從南本改正
　
　
　
　
　
　
　
　
　
　
　
　
　梁書卷十五考證
欽定四庫全書
　梁書卷十六
　　唐　散　騎　常　侍　姚　思　廉　撰
　列傳第十
　　王亮　張稷　王瑩
王亮字奉叔琅邪臨沂人晉丞相導之六世孫也祖偃
宋右光禄大夫開府儀同三司父攸給事黄門侍郎亮
以名家子宋末選尚公主拜駙馬都尉祕書郎累遷桂
陽王文學南郡王友祕書丞齊竟陵王子良開西邸延
才俊以為士林館使工圖畫其像亮亦預焉遷中書侍
郎大司馬從事中郎出為衡陽太守以南土卑濕辭不
之官遷給事黄門侍郎尋拜晉陵太守在職清公有羙
政時齊明帝即位聞而嘉之引為領軍長史甚見賞納
及即位累遷太子中庶子尚書吏部郎詮序著稱遷侍
中建武末為吏部尚書是時尚書右僕射江祏管朝政
多所進㧞為士子所歸亮自以身居選部每持異議始
亮未為吏部郎時以祏帝之内弟故深友祏祏為之延
譽益為帝所器重至是與祏眤之如初及祏遇誅羣小
放命凡所除拜悉由内寵亮更弗能止外若詳審内無
明鑒其所選用拘資次而已當世不謂為能頻加通直
散騎常侍太子右衞率為尚書右僕射中䕶軍既而東
昬肆虐滛刑已逞亮傾側取容竟以免戮義師至新林
内外百僚皆道迎其未能㧞者亦間路送誠疑亮獨不
遣及城内既定獨推亮為首亮出見高祖高祖曰顛而
不扶安用彼相而弗之罪也霸府開以為大司馬長史
撫軍將軍琅邪清河二郡太守梁臺建授侍中尚書令
固讓不拜乃為侍中中書監兼尚書令高祖受禪遷侍
中尚書令中軍將軍引參佐命封豫寧縣公邑二千户
天監二年轉左光禄大夫侍中中軍如故元日朝會萬
國亮辭疾不登殿設饌别省而語笑自若數日詔公卿
問訊亮無疾色御史中丞樂藹奏大不敬論棄市刑詔
削爵廢為庶人四年夏高祖讌於華光殿謂羣臣曰朕
日昃聽政思聞得失卿等可謂多士宜各盡獻替尚書
左丞范縝起曰司徒謝朏本有虚名陛下擢之如此前
尚書令王亮頗有治實陛下棄之如彼是愚臣所不知
高祖變色曰卿可更餘言縝固執不已高祖不悦御史
中丞任昉因奏曰臣聞息夫歴詆漢有正刑白襃一奏
晉以明罰况乎附下訕上毁譽自口者哉風聞尚書左
丞臣范縝自晉安還語人云我不詣餘人惟詣王亮不
餉餘人惟餉王亮輙收縝白從左右萬休到臺辨問與
風聞符同又今月十日御饑梁州刺史臣珍國宴私既
洽羣臣竝已謁退時詔留侍中臣昻等十人訪以政道
縝不答所問而横議沸騰遂貶裁司徒臣朏襃舉庶人
王亮臣於時預奉恩留肩隨竝立耳目所接差非風聞
竊尋王有遊豫親御軒陛義深推轂情均湛露酒闌宴
罷當扆正立記事在前記言在後軫早朝之念深求瘼
之情而縝言不遜妄陳襃貶傷濟濟之風缺側席之望
不有嚴裁憲准將頽縝即主臣謹案尚書左丞臣范縝
衣冠緒餘言行舛駮誇諧里落喧詬周行曲學謏聞未
知去代弄口鳴舌祗足飾非乃者義師近次縝丁罹艱
棘曽不呼門墨縗景附頗同先覺實奉龍顔而今黨協
疊餘飜為矛楯人而無恒成兹姦詖日者飲至策勲功
微賞厚出守名邦入司管轄苞篚罔遺而假稱折轅衣
裙所弊讒激失所許與疵廢廷辱民宗自居樞憲糾奏
寂寞顧望縱容無至公之議惡直醜正有私訐之談宜
寘之徽纆肅正國典臣等參議請以見事免縝所居官
輙勒外收付廷尉法獄治罪應諸連逮委之獄官以法
制從事縝位應黄紙臣輙奉白簡詔聞可璽書語縝曰
亮少之才能無聞時輩昔經冒入羣英相與豈薄晚節
謟事江祏為吏部末協附梅蟲兒茹法珍遂執昏政比
屋罹禍盡家塗炭四海沸騰天下横潰此誰之咎食亂
君之禄不死於治世亮協固凶黨作威作福靡衣玉食
女樂盈房勢危事逼自相吞噬建石首題啓靡請罪朕
錄其白旗之來貰其既往之咎亮反覆不忠姦賄彰暴
有何可論妄相談述具以狀對所詰十條縝答支離而
已亮因屏居閉埽不通賓客遭母憂居喪盡禮八年詔
起為祕書監俄加通直散騎常侍數日遷太常卿九年
轉中書監加散騎常侍其年卒詔賻錢三萬布五千匹
諡曰煬子
張稷字公喬呉郡人也父永宋右光禄大夫稷所生母
遘疾歴時稷始年十一夜不觧衣而養永異之及母亡
毁瘠過人杖而後起性疎率朗悟有才略與族兄充融
卷等俱知名時稱之曰充融卷稷是為四張起家著作
佐郎不拜頻居父母憂六載廬于墓側服除為驃騎法
曹行參軍遷外兵參軍齊永明中為剡縣令略不視事
多為山水遊㑹賊唐瑶作亂稷率厲縣人保全縣境入
為太子洗馬大司馬東曹掾建安王友大司馬從事中
郎武陵王曅為䕶軍轉䕶軍司馬尋為本州治中明帝
領牧仍為别駕時魏冦夀春以稷為寧朔将軍軍主副
尚書僕射沈文季鎮豫州魏衆稱百萬圍城累日時經
略處分文季悉委稷焉軍退遷平西司馬寧朔將軍南
平内史魏又冦雍州詔以本號都督荆雍諸軍事時雍
州刺史曹虎度樊城岸以稷知州事虎師退稷還荆州
就拜黄門侍郎復為司馬新興永寧二郡太守郡犯私
諱改永寧為長寧尋遷司徒司馬加輔國將軍及江州
刺史陳顯逹舉兵反以本號鎮歴陽南譙二郡太守遷
鎮南長史尋陽太守輔國将軍行江州事尋徴還為持
節輔國將軍都督北徐州諸軍事北徐州刺史出次白
下仍遷都督南兗州諸軍事南兗州刺史俄進督北徐
徐兗青冀五州諸軍事將軍竝如故永元末徴為侍中
宿衞宫城義師至兼衞尉江淹出奔稷兼衞尉副王瑩
都督城内諸軍事時東昬滛虐義師圍城已久城内思
亡而莫有先發北徐州刺史王珍國就稷謀之乃使直
閤張齊害東昬于含徳殿稷召尚書右僕射王亮等列
坐殿前西鍾下謂曰昔桀有昬徳鼎遷于殷商紂暴虐
鼎遷于周今獨夫自絶于天四海已歸聖主斯實微子
去殷之時項伯歸漢之日可不勉哉乃遣國子博士范
雲舍人裴長穆等使石頭城詣高祖高祖以稷為侍中
左衞將軍高祖總百揆遷大司馬左司馬梁臺建為散
騎常侍中書令高祖受禪以功封江安縣侯邑一千户
又為侍中國子祭酒領驍騎將軍遷䕶軍將軍揚州大
中正以事免尋為度支尚書前將軍太子右衞率又以
公事免俄為祠部尚書轉散騎常侍都官尚書揚州大
中正以本職知領軍事尋遷領軍將軍中正侯如故時
魏冦青州詔假節行州事會魏軍退仍出為散騎常侍
將軍呉興太守秩中二千石下車存問遺老引其子孫
置之右職政稱寛恕進號雲麾將軍徴尚書左僕射輿
駕將欲如稷宅以盛暑留幸僕射省舊臨幸供具皆酬
大官饌直帝以稷清貧手詔不受出為使持節散騎常
侍都督青冀二州諸軍事安北將軍青冀二州刺史會
魏宼朐山詔稷權頓六里都督衆軍還進號鎮北將軍
初鬱州接邊陲民俗多與魏人交市及朐山叛或與魏
通既不自安矣且稷寛㢮無防僚吏頗侵漁之州人徐
道角等夜襲州城害稷時年六十三有司奏削爵土稷
性烈亮善與人交歴官無蓄聚俸禄皆頒之親故家無
餘財初去呉興郡以僕射徴道由呉鄉候稷者滿水陸
稷單装徑還京師人莫之識其率素如此稷長女楚瑗
適會稽孔氏無子歸宗至稷見害女以身蔽刃先父卒
稷子嵊别有傳卷字令遠稷從兄也少以知理著稱能
清言仕至都官尚書天監初卒
王瑩字奉光琅邪臨沂人也父懋光禄大夫南鄉僖侯
瑩選尚宋臨淮公主拜駙馬都尉除著作佐郎累遷太
子舍人撫軍功曹散騎侍郎司徒左西屬齊高帝為驃
騎將軍引為從事中郎頃之出為義興太守代謝超宗
超宗去郡與瑩交惡既還間瑩於懋懋言之於朝廷以
瑩供養不足坐失郡廢棄久之為前軍諮議參軍中書
侍郎大司馬從事中郎未拜丁母憂服闋為給事黄門
郎出為宣城太守遷為驃騎長史復為黄門侍郎司馬
太子中庶子仍遷侍中父憂去職服闋復為侍中領射
聲校尉又為冠軍將軍東陽太守居郡有惠政遷呉興
太守明帝勤憂庶政瑩頻處二郡皆有能名甚見襃羙
還為太子詹事中領軍永元初政由羣小瑩守職而不
能有所是非瑩從弟亮既當朝於瑩素雖不善時欲引
與同事遷尚書左僕射未拜會䕶軍崔慧景自京口奉
江夏王入伐瑩假節率衆拒慧景於湖頭夜為慧景所
襲衆散瑩赴水乗榜入樂遊因得還臺城慧景敗還居
領軍府義師至復假節都督宫城諸軍事建康平高祖
為相國引瑩為左長史加冠軍將軍奉法駕迎和帝于
江陵帝至南洲遜位于别宫高祖踐阼遷侍中撫軍將
軍封建城縣公邑千戸尋遷尚書左僕射侍中撫軍如
故頃之為䕶軍將軍復遷散騎常侍中軍將軍丹陽尹
視事三年遷侍中光禄大夫領左衞將軍俄遷尚書令
雲麾將軍侍中如故累進號左中權將軍給鼔吹一部
瑩性清慎居官恭恪高祖深重之天監十五年遷左光
禄大夫開府儀同三司丹陽尹侍中如故瑩將拜印工
鑄其印六鑄而龜六毁既成頸空不實補而用之居職
六日暴疾卒贈侍中左光禄大夫開府儀同三司
陳吏部尚書姚察曰孔子稱殷有三仁微子去之箕子
為之奴比干諫而死王亮之居亂世勢位見矣其於取
捨何與三仁之異歟及奉興王䝉寛政為佐命固將愧
於心廼自取廢敗非不幸也易曰非所據而據之身必
危亮之進退失所據矣惜哉張稷因機制變亦其時也
王瑩印章六毁豈神之害盈乎
　
　
　
　
　
　
　梁書卷十六
　梁書卷十六考證
張稷傳新興永寧二郡太守郡犯私諱改永寧為長寧
　○(臣人龍/)按諱謂稷父名永也以私諱而改郡名僅
　見於此
　
　
　
　
　
　
　
　
　
　
　
　梁書卷十六考證
欽定四庫全書
　梁書卷十七
　　唐　散　騎　常　侍　姚　思　廉　撰
　列傳第十一
　　王珍國　馬仙琕　張齊
王珍國字徳重沛國相人也父廣之齊世良將官至散
騎常侍車騎將軍珍國起家冠軍行参軍累遷虎賁中
郎將南譙太守治有能名時郡境苦飢乃𤼵米散財以
拯窮乏齊高帝手敕云卿愛人治國甚副吾意也永明
初遷桂陽内史討捕盜賊境内肅清罷任還都路經江
州刺史柳世隆臨渚餞别見珍國還裝輕素乃歎曰此
真可謂良二千石也還為大司馬中兵参軍武帝雅相
知賞每歎曰晚代將家子弟有如珍國者少矣復出為
安成内史入為越騎校尉冠軍長史鍾離太守仍遷巴
東建平二郡太守還為游擊將軍以父憂去職建武末
魏軍圍司州明帝使徐州刺史裴叔業攻拔渦陽以為
聲援起珍國為輔國將軍率兵助焉魏將楊大眼大衆
奄至叔業懼棄軍走珍國率其衆殿故不至大敗永泰
元年會稽太守王敬則反珍國又率衆拒之敬則平遷
寧朔將軍青冀二州刺史將軍如故義師起東昬召珍
國以衆還京師入頓建康城義師至使珍國出屯朱雀
門為王茂軍所敗乃入城仍密遣郄纂奉明鏡獻誠於
高祖高祖斷金以報之時城中咸思從義莫敢先𤼵侍
中衛尉張稷都督衆軍珍國濳結稷腹心張齊要稷稷
許之十二月丙寅旦珍國引稷於衞尉府勒兵入自雲
龍門即東昬於内殿斬之與稷會尚書僕射王亮等於
西鍾下使中書舍人裴長穆等奉東昬首歸高祖以功
授右衛將軍辭不拜又授徐州刺史固乞留京師復賜
金帛珍國又固譲敕答曰昔田子泰固辭絹穀卿體國
情深良在可嘉後因侍宴帝問曰卿明鏡尚存昔金何
在珍國答曰黄金謹在臣肘不敢失墜復為右衛將軍
加給事中遷左衛將軍加散騎常侍天監初封灄陽縣
侯邑千户除都官尚書常侍如故五年魏任城王元澄
寇鍾離高祖遣珍國因問討賊方略珍國對曰臣常患
魏衆少不苦其多高祖壯其言乃假節與衆軍同討焉
魏軍退班師出為使持節都督梁秦二州諸軍事征虜
將軍南梁秦二州刺史會梁州長史夏侯道遷以州降
魏珍國歩道出魏興將襲之不果遂留鎮焉以無功累
表請觧高祖弗許改封宜陽縣侯户邑如前徴還為員
外散騎常侍太子右衞率加後軍頃之復為左衞將軍
九年出為使持節都督湘州諸軍事信武將軍湘州刺
史視事四年徴還為䕶軍將軍遷通直散騎常侍丹陽
尹十四年卒詔贈車騎將軍給鼓吹一部賻錢十萬布
百匹諡曰威子僧度嗣
馬仙琕字靈馥扶風郿人也父伯鸞宋冠軍司馬仙琕
少以果敢聞遭父憂毁瘠過禮負土成墳手植松栢起
家郢州主簿遷武騎常侍為小將隨齊安陸王蕭緬緬
卒事明帝永元中蕭遥光崔慧景亂累有戰功以勲至
前將軍出為龍驤將軍南汝隂譙二郡太守會夀陽新
陷魏將王肅侵邉仙琕力戰以寡克衆魏人甚憚之復
以功遷寧朔將軍豫州刺史義師起四方多響應高祖
使仙琕故人姚仲賔說之仙琕於軍斬仲賔以殉義師
至新林仙琕猶持兵於江西日鈔運漕建康城陷仙琕
號哭經宿乃觧兵歸罪高祖勞之曰射鈎斬祛昔人弗
忌卿勿以戮使斷運茍自嫌絶也仙琕謝曰小人如失
主犬後主飼之便復為用高祖笑而美之俄而仙琕母
卒高祖知其貧賻給甚厚仙琕號泣謂弟仲艾曰蒙大
造之恩未獲上報今復荷殊澤當與爾以心力自効耳
天監四年王師北討仙琕每戰勇冠三軍當其衝者莫
不摧破與諸將論議口未嘗言功人問其故仙琕曰丈
夫為時所知當進不求名退不逃罪乃平生願也何功
可論授輔國將軍宋安安蠻二郡太守遷南義陽太守
累破山蠻郡境清謐以功封浛洭縣伯邑四百戸仍遷
都督司州諸軍事司州刺史輔國將軍如故俄進號貞
威將軍魏豫州人白皁生殺其刺史琅邪王司馬慶曾
自號平北將軍推鄉人胡遊為刺史以懸瓠來降高祖
使仙琕赴之又遣直閤將軍武㑹超馬廣率衆為援仙
琕進頓楚王城遣副將齊茍兒以兵二千助守懸瓠魏
中山王元英率衆十萬攻懸瓠仙琕遣廣㑹超等守三
關十二月英破懸瓠執齊茍兒遂進攻馬廣又破廣生
擒之送雒陽仙琕不能救㑹超等亦相次退散魏軍遂
進據三關仙琕坐徵還為雲騎將軍出為仁威司馬府
主豫章王轉號雲麾復為司馬加振逺將軍十年朐山
民殺琅邪太守劉昕以城降魏詔假仙琕節討之魏徐
州刺史盧昶以衆十餘萬赴焉仙琕與戰累破之昶遁
走仙琕縱兵乗之魏衆免者十一二收其兵糧牛馬器
械不可勝數振旅還京師遷太子左衛率進爵為侯増
邑六百戸十一年遷持節督豫北豫霍三州諸軍事信
武將軍豫州刺史領南汝隂太守初仙琕幼名仙婢及
長以婢名不典乃以玉代女因成琕云自為將及居州
郡能與士卒同勞逸身衣不過布帛所居無帷幕衾屏
行則飲食與厮飬最下者同其在邊境常單身潜入敵
庭伺知壁壘村落險要處所故戰多克㨗士卒亦甘心
為之用高祖雅愛仗之在州四年卒贈左衛將軍諡曰
剛子巖夫嗣
張齊字子響馮翊郡人世居横桑或云横桑人也少有
膽氣初事荆府司馬桓歴生歴生酗酒遇下嚴酷不甚
禮之歴生罷官歸吳郡張稷為荆府司馬齊復從之稷
甚相知重以為心腹雖家居細事皆以任焉齊盡心事
稷無所辭憚隨稷歸京師稷為南兗州又擢為府中兵
参軍始委以軍旅齊永元中義師起東昬徵稷歸都督
宫城諸軍事居尚書省義兵至外圍漸急齊日造王珍
國隂與定計計定夜引珍國就稷造膝齊自執燭以成
謀明旦與稷珍國即東昬於内殿齊手刃焉明年高祖
受禪封齊安昌縣侯邑五百戸仍為寧朔將軍歴陽太
守齊手不知書目不識字而在郡有清政吏事甚修天
監二年還為虎賁中郎將未拜遷天門太守寧朔將軍
如故四年魏將王足寇巴蜀高祖以齊為輔國將軍救
蜀未至足退走齊進戍南安七年秋使齊置大劒寒冡
二戍軍還益州其年遷武旅將軍巴西太守尋加征逺
將軍十年郡人姚景和聚合蠻蜑抄斷江路攻破金井
齊討景和於平昌破之初南鄭沒於魏乃於益州西置
南梁州州鎮草創皆仰益州取足齊上夷獠義租得米
二十萬斛又立臺傳興冶鑄以應贍南梁十一年進假
節督益州外水諸軍十二年魏將傅豎眼寇南安齊率
衆距之豎眼退走十四年遷信武將軍巴西梓潼二郡
太守是嵗葭萌人任令宗因衆之患魏也殺魏晋夀太
守以城歸款益州刺史鄱陽王遣齊帥衆三萬督南梁
州長史席宗範諸軍迎令宗十五年魏東益州刺史元
法僧遣子景隆來拒齊師南安太守皇甫諶及宗範逆
擊之大破魏軍於葭萌屠十餘城魏將丘突王穆等皆
降而魏更増傅豎眼兵復來拒戰齊兵少不利軍引還
於是葭萌復没於魏齊在益部累年討擊蠻獠身無寕
嵗其居軍中能身親勞辱與士卒同其勤苦自畫頓舍
城壘皆委曲得其便調給衣糧資用人人無所困乏既
為物情所附蠻獠亦不敢犯是以威名行於庸蜀巴西
郡居益州之半又當東道衝要刺史經過軍府逺渉多
所窮匱齊縁路聚糧食種蔬菜行者皆取給焉其能濟
辦多此類也十七年遷持節都督南梁州諸軍事智武
將軍南梁州刺史普通四年遷信武將軍征西鄱陽王
司馬新興永寧二郡太守未𤼵而卒時年六十七追贈
散騎常侍右衛將軍賻錢十萬布百匹諡曰壯
陳吏部尚書姚察曰王珍國申胄徐元瑜李居士齊末
咸為列將擁彊兵或面縛請罪或斬關獻㨗其能後服
馬仙琕而已仁義何常蹈之則為君子信哉及其臨邉
撫衆雖李牧無以加矣張齊之政績亦有異焉胄元瑜
居士入梁事迹鮮故不為之傳
　梁書卷十七
　梁書卷十七考證
馬仙琕𫝊乃觧兵歸罪髙祖勞之○南史附仙琕於袁
　昂𫝊後叙其義烈甚詳此特從畧
以功封浛洭縣伯○浛南史作含
　
　
　
　
　
　
　
　
　
　
　
　梁書卷十七考證
欽定四庫全書
　梁書卷十八
　　唐　散　騎　常　侍　姚　思　廉　撰
　列傳第十二
　　張惠紹　馮道根　康　絢　昌義之
張惠紹字徳繼義陽人也少有武幹齊明帝時為直閣
後出補竟陵横桑戍主永元初母喪歸葬於鄉里聞義
師起馳歸高祖拔為中兵參軍加寧朔将軍軍主師次
漢口高祖使惠紹與軍主朱思逺遊遏江中斷郢魯二
城糧運郢城水軍主沈難當帥輕舸數十挑戰惠紹擊
破斬難當盡獲其軍器義師次新林朱雀惠紹累有戰
功建康城平遷輔國将軍前軍直閣左細仗主高祖踐
阼封石陽縣侯邑五百戸遷驍騎将軍直閣細仗主如
故時東昬餘黨數百人竊入南北掖門燒神虎門害衞
尉張𢎞策惠紹馳率所領赴戰斬首數十級賊乃散走
以功增邑二百戸遷太子右衞率天監四年大舉北伐
惠紹與冠軍長史胡辛生寧朔将軍張豹子攻宿預執
城主馬成龍送于京師使部将藍懷恭於水南立城為
掎角俄而魏援大至敗䧟懷恭惠紹不能守是夜奔還
淮隂魏復得宿預六年魏軍攻鍾離詔左衞将軍曹景
宗督衆軍為援進據邵陽惠紹與馮道根裴邃等攻斷
魏連橋短兵接戰魏軍大潰以功增邑三百戸還為左
驍騎将軍尋出為持節都督北兗州諸軍事冠軍将軍
北兗州刺史魏宿預淮陽二城内附惠紹撫納有功進
號智武将軍益封二百户入為衞尉卿遷左衞将軍出
為持節都督司州諸軍事信威将軍司州刺史領安陸
太守在州和理吏民親愛之徴還為左衞将軍加通直
散騎常侍甲仗百人直衞殿内十八年卒時年六十三
詔曰張惠紹志畧開濟幹用貞果誠懃義始績聞累任
爰居禁旅盡心朝夕奄至殞喪惻愴于懷宜追寵命以
彰勲烈可贈䕶軍将軍給鼓吹一部布百匹蠟二百斤
諡曰忠子澄嗣澄初為直閣将軍丁父憂起為晉熙太
守隨豫州刺史裴邃北伐累有戰功與湛僧智胡紹世
魚𢎞文竝當時之驍将歴官衞尉卿太子左衞率卒官
諡曰愍
馮道根字巨基廣平鄼人也少失父家貧傭賃以養母
行得甘肥不敢先食必遽還以進母年十三以孝聞於
鄉里郡召為主簿辭不就年十六鄉人蔡道斑為湖陽
戍主道斑攻蠻錫城反為蠻所困道根救之匹馬轉戰
殺傷甚多道斑以免由是知名齊建武末魏主托跋宏
冦沒南陽等五郡明帝遣太尉陳顯逹率衆復爭之師
入汋均口道根與鄉里人士以牛酒候軍因説顯逹曰
汋均水迅急難進易退魏若守隘則首尾俱急不如悉
棄船艦於鄼城方道歩進建營相次鼓行而前如是則
立破之矣顯逹不聽道根猶以私屬從軍及顯逹敗軍
人夜走多不知山路道根每及險要輒停馬指示之衆
頼以全尋為汋均口戍副永元中以母喪還家聞高祖
起義師乃謂所親曰金革奪禮古人不避揚名後世豈
非孝乎時不可失吾其行矣率鄉人子弟勝兵者悉歸
高祖時有蔡道福為将從軍高祖使道根副之皆𨽻於
王茂茂伐沔攻郢城克加湖道根常為前鋒陷陳會道
福卒於軍高祖令道根并領其衆大軍次新林隨王茂
於朱雀航大戰斬獲尤多高祖即位以為驍騎将軍封
増城縣男邑二百户領文徳帥遷游擊将軍是歲江州
刺史陳伯之反道根隨王茂討平之天監二年為寧朔
将軍南梁太守領阜陵城戍初到阜陵修城隍遠斥候
有如敵将至者衆頗笑之道根曰怯防勇戰此之謂也
修城未畢會魏将党法宗傅竪眼率衆二萬奄至城下
道根塹壘未固城中衆少皆失色道根命廣開門緩服
登城選精鋭二百人出與魏軍戰敗之魏人見意閑且
戰又不利因退走是時魏分兵於大小峴東桑等連城
相持魏将高祖珍以三千騎軍其閒道根率百騎横擊
破之獲其鼓角軍儀於是糧運既絶諸軍乃退遷道根
輔國将軍豫州刺史韋叡圍合肥克之道根與諸軍同
進所在有功六年魏攻鍾離高祖復詔叡救之道根率
衆三千為叡前驅至徐州建計據邵陽洲築壘掘塹以
逼魏城道根能走馬歩地計足以賦功城隍立辦及淮
水長道根乗戰艦攻斷魏連橋數百丈魏軍敗績益封
三百戸進爵為伯還遷雲騎将軍領直閤将軍改封豫
寧縣户邑如前累遷中權中司馬右游擊将軍武旅将
軍歴陽太守八年遷貞毅将軍假節督豫州諸軍事豫
州刺史領汝隂太守為政清簡境内安定十一年徴為
太子右衞率十三年出為信武将軍宣惠司馬新興永
寧二郡太守十四年徴為員外散騎常侍右游擊将軍
領朱衣直閣十五年為右衞将軍道根性謹厚木訥少
言為将能檢御部曲所過村陌将士不敢虜掠每所征
伐終不言功諸将讙譁爭競道根黙然而已其部曲或
怨非之道根喻曰明主自鑒功之多少吾将何事高祖
嘗指道根示尚書令沈約曰此人口不論勲約曰此陛
下之大樹將軍也處州郡和理清静為部下所懷在朝
廷雖貴顯而性儉約所居宅不營墻屋無器服侍衞入
室則蕭然如素士之貧賤者當時服其清退高祖亦雅
重之微時不學既貴粗讀書自謂少文常慕周勃之器
重十六年復假節都督豫州諸軍事信武将軍豫州刺
史将行高祖引朝臣宴别道根於武徳殿召工視道根
使圖其形像道根踧踖謝曰臣所可報國家惟餘一死
但天下太平臣恨無可死之地豫部重得道根人皆喜
悦高祖每稱曰馮道根所在能使朝廷不復憶有一州
居州少時遇疾自表乞還朝徴為散騎常侍左軍将軍
既至疾甚中使累加存問普通元年正月卒時年五十
八是日輿駕春祀二廟既出宫有司以聞高祖問中書
舍人朱异曰吉凶同日今行乎异對曰昔柳荘寝疾衞
獻公當祭請於尸曰有臣柳荘非寡人之臣是社稷之
臣也聞其死請往不釋祭服而往遂以襚之道根雖未
為社稷之臣亦有勞王室臨之禮也高祖即幸其宅哭
之甚慟詔曰豫寧縣開國伯新除散騎常侍領左軍将
軍馮道根奉上能忠有功不伐撫人留愛守邊難犯祭
遵馮異郭伋李牧不能過也奄致殞喪惻愴于懷可贈
信威将軍左衞将軍給鼓吹一部賻錢十萬布百匹諡
曰威子懷嗣
康絢字長明華山藍田人也其先出自康居初漢置都
䕶盡臣西域康居亦遣侍子待詔於河西因留為黔首
其後即以康為姓晉時隴右亂康氏遷于藍田絢曾祖
因為苻堅太子詹事生穆穆為姚萇河南尹宋永初中
穆舉鄉族三千餘家入襄陽之峴南宋為置華山郡藍
田縣寄居于襄陽以穆為秦梁二州刺史未拜卒絢世
父元隆父元撫並為流人所推相繼為華山太守絢少
俶儻有志氣齊文帝為雍州刺史所辟皆取名家絢特
以才力召為西曹書佐永明三年除奉朝請文帝在東
宫以舊恩引為直後以母憂去職服闋除振威将軍華
山太守推誠撫循荒餘悦服遷前軍将軍復為華山太
守永元元年義兵起絢舉郡以應高祖身率敢勇三千
人私馬二百五十匹以從除西中郎南康王中兵參軍
加輔國将軍義師方圍張冲於郢城曠日持久東昬将
吳子陽壁于加湖軍鋒甚盛絢隨王茂力攻屠之自是
常領遊兵有急應赴斬獲居多天監元年封南安縣男
邑三百户除輔國将軍竟陵太守魏圍梁州刺史王珍
國使請救絢以郡兵赴之魏軍退七年司州三關為魏
所逼詔假絢節武旅将軍率衆赴援九年遷假節督北
兗州縁淮諸軍事振遠将軍北兖州刺史及朐山亡徒
以城降魏絢馳遣司馬霍奉伯分軍據嶮魏軍至不得
越朐城明年青州刺史張稷為土人徐道角所殺絢又
遣司馬茅榮伯討平之徴驃騎臨川王司馬加左驍騎
将軍尋轉朱衣直閣十三年遷太子右衞率甲仗百人
與領軍蕭景直殿内絢身長八尺容貌絶倫雖居顯官
猶習武藝高祖幸徳陽殿戲馬敕絢馬射撫弦貫的觀
者悅之其日上使畫工圖絢形遣中使持以問絢曰卿
識此圖不其見親如此時魏降人王足陳計求堰淮水
以灌壽陽足引北方童謡曰荆山為上格浮山為下格
潼沱為激溝併灌鉅野澤高祖以為然使水工陳承伯
材官将軍祖暅視地形咸謂淮内沙土漂輕不堅實其
功不可就高祖弗納發徐揚人率二十户取五丁以築
之假絢節都督淮上諸軍事并䕶堰作役人及戰士有
衆二十萬於鍾離南起浮山北抵巉石依岸以築土合
脊於中流十四年堰将合淮水漂疾輒復决潰衆患之
或謂江淮多有蛟能乗風雨决壞崖岸其性惡鐵因是
引東西二冶鐵器大則釡鬵小則鋘鋤數千萬斤沉于
堰所猶不能合乃伐樹為井幹填以巨石加土其上縁
淮百里内岡陵木石無巨細必盡負擔者肩上皆穿夏
日疾疫死者相枕蠅蟲晝夜聲相合高祖愍役人淹久
遣尚書右僕射袁昻侍中謝舉假節慰勞之并加蠲復
是冬又寒甚淮泗盡凍士卒死者十七八高祖復遣賜
以衣袴十一月魏遣将楊大眼揚聲决堰絢命諸軍撤
營露次以待之遣其子悦挑戰斬魏咸陽王府司馬徐
方興魏軍小却十二月魏遣其尚書僕射李曇定督衆
軍來戰絢與徐州刺史劉思祖等距之高祖又遣右衞
将軍昌義之太僕卿魚𢎞文直閤曹世宗徐元和相次
距守十五年四月堰乃成其長九里下闊一百四十丈
上廣四十五丈高二十丈深十九丈五尺夾之以堤并
樹杞柳軍人安堵列居其上其水清潔俯視居人墳墓
了然皆在其下或人謂絢曰四瀆天所以節宣其氣不
可久塞若鑿湫東注則游波寛緩堰得不壞絢然之開
湫東注又縱反間於魏曰梁人所懼開湫不畏野戰魏
人信之果鑿山深五丈開湫北注水日夜分流湫猶不
减其月魏軍竟潰而歸水之所及夾淮方數百里地魏
壽陽城戍稍徙頓於八公山北南居人散就岡壟初堰
起於徐州界刺史張豹子宣言於境謂已必尸其事既
而絢以他官來監作豹子甚慙俄而敕豹子受絢節度
每事輒先諮焉由是遂譖絢與魏交通高祖雖不納猶
以事畢徴絢尋以絢為持節都督司州諸軍事信武将
軍司州刺史領安陸太守增封二百户絢還後豹子不
修堰至其秋八月淮水暴長堰悉壞决奔流于海祖暅
坐下獄絢在州三年大修城隍號為嚴政十八年徴為
員外散騎常侍領長水校尉與䕶軍韋叡太子右衞率
周捨直殿省普通元年除衞尉卿未拜卒時年五十七
輿駕即日臨哭贈右衞将軍給鼓吹一部賻錢十萬布
百匹諡曰壮絢寛和少喜懼在朝廷見人如不能言號
為長厚在省每寒月見省官繿縷輒遺以襦衣其好施
如此子悦嗣
昌義之歴陽烏江人也少有武幹齊代隨曹虎征伐累
有戰功虎為雍州以義之補防閤出為馮翊戍主及虎
代還義之留事高祖時天下方亂高祖亦厚遇之義師
起板為輔國将軍軍主除建安王中兵參軍時竟陵芊
口有邸閤高祖遣驅每戰必㨗大軍次新林隨王茂於
新亭并朱雀航力戰斬獲尤多建康城平以為直閤将
軍馬右夾轂主天監元年封永豐縣侯邑五百戸除驍
騎将軍出為盱眙太守二年遷假節督北徐州諸軍事
輔國将軍北徐州刺史鎮鍾離魏宼州境義之擊破之
三年進號冠軍将軍増封二百户四年大舉北伐揚州
刺史臨川王督衆軍軍洛口義之以州兵受節度為前
軍攻魏梁城戍克之五年高祖以征役久有詔班師衆
軍各退散魏中山王元英乗勢追躡攻沒馬頭城内糧
儲魏悉移之歸北議者咸曰魏運米北歸當無復南向
高祖曰不然此必進兵非其實也乃遣土匠修營鍾離
城敇義之為戰守之備是冬英果率其安樂王元道明
平東将軍楊大眼等衆數十萬來宼鍾離鍾離城北阻
淮水魏人於邵陽洲西岸作浮橋跨淮通道英據東岸
大眼據西岸以攻城時城中衆纔三千人義之督帥隨
方抗禦魏軍乃以車載土填塹使其衆負土隨之嚴騎
自後蹙焉人有未及回者因以土迮之俄而塹滿英與
大眼躬自督戰晝夜苦攻分畨相代墜而復升莫有退
者又設飛樓及衝車撞之所值城上輒頽落義之乃以
泥補缺衝車雖入而不能壞義之善射其被攻危急之
處輒馳往救之每彎弓所向莫不應弦而倒一日戰數
十合前後殺傷者萬計魏軍死者與城平六年四月高
祖遣曹景宗韋叡帥衆二十萬救焉既至與魏戰大破
之英大眼等各脱身奔走義之因率輕兵追至洛口而
還斬首俘生不可勝計以功進號軍師将軍增封二百
户遷持節督青冀二州諸軍事征虜将軍青冀二州刺
史未拜改督南兗兗徐青冀五州諸軍事輔國将軍南
兗州刺史坐禁物出藩為有司所奏免其年補朱衣直
閤除左驍騎将軍直閤如故遷太子右衞率領越騎校
尉假節八年出為持節督湘州諸軍事征逺将軍湘州
刺史九年以本號還朝俄為司空臨川王司馬将軍如
故十年遷右衛将軍十三年徙為左衞将軍是冬高祖
遣太子右衞率康絢督衆軍作荆山堰明年魏遣将李
曇定大衆逼荆山揚聲欲决堰詔假義之節帥太僕卿
魚𢎞文直閤将軍曹世宗徐元和等救絢軍未至絢等
已破魏軍魏又遣大将李平攻峽石圍直閤将軍趙祖
悦義之又率朱衣直閤王神念等救之時魏兵盛神念
攻峽石浮橋不能克故援兵不得時進遂䧟峽石義之
班師為有司所奏高祖以其功臣不問也十五年復以
為使持節都督湘州諸軍事信威将軍湘州刺史其年
改授都督北徐州縁淮諸軍事平北将軍北徐州刺史
義之性寛厚為将能撫御得人死力及居藩任吏民安
之俄給鼔吹一部改封營道縣侯邑户如先普通三年
徴為䕶軍将軍鼔吹如故四年十月卒高祖深痛惜之
詔曰䕶軍将軍營道縣開國侯昌義之幹畧沉濟志懷
寛隠誠著運始効彰邊服方申爪牙寄以禁旅奄至殞
䘮惻愴于懷可贈散騎常侍車騎将軍并鼓吹一部給
東園秘器朝服一具賻錢二萬布二百匹蠟二百斤諡
曰烈子寳業嗣官至直閤将軍譙州刺史
陳吏部尚書姚察曰張惠紹馮道根康絢昌義之初起
從上其功則輕及羣盗焚門而惠紹以力戰顯合肥邵
陽之逼而道根義之功多浮山之役起而康絢典其事
互有厥勞寵進宜矣先是鎮星守天江而堰興及退舍
而堰决非徒人事有天道矣
　
　
　
　
　
　
　
　
　
　
　
　
　梁書卷十八
　梁書卷十八考證
張惠紹傳累有戰功○監本缺戰功二字又下文歴官
　衞尉卿句缺卿二字今増入
昌義之傳絢等已破魏軍魏又遣大将李平攻峽石○
　南本脱軍魏二字
　
　
　
　
　
　
　
　
　
　
　梁書卷十八考證
欽定四庫全書
　梁書卷十九
　　唐　散　騎　常　侍　姚　思　廉　撰
　列傳第十三
　　宗夬　劉坦　樂藹
宗夬字明敭南陽湼陽人也世居江陵祖景宋時徴太
子庶子不就有高名父繁西中郎諮議參軍夬少勤學
有局幹弱冠舉郢州秀才歴臨川王常侍驃騎行參軍
齊司徒竟陵王集學士於西邸並見圖畫夬亦預焉永
明中與魏和親敕夬與尚書殿中郎任昉同接魏使皆
時選也武帝嫡孫南郡王居西州以夬管書記夬既以
筆札被知亦以貞正見許故任焉俄而文惠太子薨王
為皇太孫夬仍管書記及太孫即位多失徳夬頗自疎
得為秣陵令遷尚書都官郎隆昌末少帝見誅寵舊多
罹其禍惟夬及傅昭以清正免明帝即位以夬為郢州
治中有名稱職以父老去官還鄉里南康王為荆州刺
史引為别駕義師起遷西中郎諮議參軍别駕如故時
西土位望惟夬與同郡樂藹劉坦為州人所推信故領
軍将軍蕭頴胄深相委仗每事諮焉高祖師發雍州頴
胄遣夬出自楊口靣稟經畧并䕶送軍資高祖甚禮之
天興初遷御史中丞以父憂去職起為冠軍将軍衞軍
長史天監元年遷征虜長史東海太守将軍如故二年
徴為太子右衞率是冬遷五兵尚書參掌大選三年卒
時年四十九子曜卿嗣夬從弟岳有名行州里稱之出
於夬右仕歴尚書庫部郎郢州治中北中郎録事參軍
事
劉坦字徳度南陽安衆人也晉鎮東将軍喬之七世孫
坦少為從兄虬所知齊建元初為南郡王國常侍尋補
孱陵令遷南中郎録事參軍所居以幹濟稱南康王為
荆州刺史坦為西中郎中兵參軍領長流義師起遷諮
議參軍時輔國将軍楊公則為湘州刺史帥師赴夏口
西朝議行州事者坦謂衆曰湘境人情易擾難信若專
用武士則百姓畏侵漁若遣文人則威畧不振必欲鎮
静一州城軍民足食則無踰老臣先零之役竊以自許
遂從之乃除輔國長史長沙太守行湘州事坦嘗在湘
州多舊恩道迎者甚衆下車簡選堪事吏分詣十郡悉
發人丁運租米三十餘萬斛致之義師資糧用給時東
昏遣安成太守劉希祖破西臺所選太守范僧簡於平
都希祖移檄湘部於是始興内史王僧粲應之邵陵人
逐其内史褚洊永陽人周暉起兵攻始安郡竝應僧粲
桂陽人邵曇弄鄧道介報復私讐因合黨亦同焉僧粲
自號平西将軍湘州刺史以永陽人周舒為謀主師于
建寧自是湘部諸郡悉皆蜂起惟臨湘湘隂瀏陽羅四
縣猶全州人咸欲汎舟逃走坦悉聚船焚之遣将尹法
畧距僧粲相持未决前湘州鎮軍鍾𤣥紹潛謀應僧粲
要結士庶數百人皆連名定計刻日反州城坦聞其謀
偽為不知因理訟至夜而城門遂不閉以疑之𤣥紹未
及發明旦詣坦問其故坦久留與語密遣親兵收其家
書𤣥紹在坐未起而收兵已報具得其文書本末𤣥紹
即首伏於坐斬之焚其文書其餘黨悉無所問衆愧且
服州部遂安法畧與僧粲相持累月建康城平公則還
州羣賊始散天監初論功封荔浦縣男邑三百戸遷平
西司馬新興太守天監三年遷西中郎卒時年六十二
子泉嗣
樂藹字蔚逺南陽淯陽人晉尚書令廣之六世孫世居
江陵其舅雍州刺史宗慤嘗陳器物試諸甥姪藹時尚
幼而所取惟書慤由此竒之又取史傳各一卷授藹等
使讀畢言所記藹畧讀具舉慤益善之宋建平王景素
為荆州刺史辟為主簿景素為南徐州復為征北刑獄
參軍遷龍陽相以父憂去職吏民詣州請之葬訖起焉
時齊豫章王嶷為武陵太守雅善藹為政及嶷為荆州
刺史以藹為驃騎行參軍領州主簿參知州事嶷甞問
藹風土舊俗城隍基跱山川險易藹隨問立對若按圖
牒嶷益重焉州人嫉之或譖藹廨門如市嶷遣覘之方
見藹閉閣讀書嶷還都以藹為太尉刑獄參軍典書記
遷枝江令還為大司馬中兵參軍轉署記室永明八年
荆州刺史巴東王子響稱兵反既敗焚燒府舍官曹文
書一時蕩盡武帝引見藹問以西事藹上對詳敏帝悦
焉用為荆州治中敇付以脩復府州事藹還州繕脩廨
署數百區頃之咸畢而役不及民荆部以為自晉王悦
移鎮以來府舍未之有也九年豫章王嶷薨藹觧官赴
喪率荆湘二牧故吏建碑墓所累遷車騎平西録事參
軍歩兵校尉求助戍西歸南康王為西中郎以藹為諮
議參軍義師起蕭頴胄引藹及宗夬劉坦任以經畧梁
臺建遷鎮軍司馬中書侍郎尚書左丞時營造器甲舟
艦軍糧及朝廷儀憲悉資藹焉尋遷給事黄門侍郎左
丞如故和帝東下遷兼衞尉卿天監初遷驍騎将軍領
少府卿俄遷御史中丞領本州大中正初藹發江陵無
故於船得八車輻如中丞健歩避道者至是果遷焉藹
性公彊居憲臺甚稱職時長沙宣武王将葬而車府忽
於庫火油絡欲推主者藹曰昔晉武庫火張華以為積
油萬石必然今庫若有灰非吏罪也既而檢之果有積
灰時稱其博物𢎞恕焉二年出為持節督廣交越三州
諸軍冠軍将軍平越中郎将廣州刺史前刺史徐元瑜
罷歸道遇始興人士反逐内史崔睦舒因掠元瑜財産
元瑜走歸廣州借兵於藹託欲討賊而實謀襲藹藹覺
之誅元瑜尋進號征虜将軍卒官藹姊適徴士同郡劉
虬亦明識有禮訓藹為州迎姊居官舍參分禄秩西土
稱之子法才字元備㓜與弟藏俱有羙名少遊京師造
沈約約見而稱之齊和帝為相國召為府參軍鎮軍蕭
頴胄辟主簿梁臺建除起部郎天監二年藹出鎮嶺表
法才留任京邑遷金部郎父憂去官服闋除中書通事
舍人出為本州别駕入為通直散騎侍郎復掌通事遷
尚書右丞晉安王為荆州重除别駕從事又復徴為尚
書右丞出為招逺将軍建康令不受俸秩比去任将至
百金縣曹啓輸臺庫高祖嘉其清節曰居職若斯可以
為百城表矣即日遷太府卿尋除南康内史恥以讓俸
受名辭不拜俄轉雲騎将軍少府卿出為信武長史江
夏太守因被代表便道還鄉至家割宅為寺棲心物表
皇太子以法才舊臣累有優令召使東下未及發而卒
時年六十三
陳吏部尚書姚察曰蕭頴胄起大州之衆以會義當其
時人心未之能悟此三人者楚之鎮也經營締構葢有
力焉方面之功坦為多矣當官任事藹則兼之咸登寵
秩宜乎
　
　
　
　
　
　
　梁書卷十九
　梁書卷十九考證
宗夬傳西中郎諮議參軍○各本脱郎字
　
　
　
　
　
　
　
　
　
　
　
　
　
　梁書卷十九考證
欽定四庫全書
　梁書卷二十
　　唐　散　騎　常　侍　姚　思　廉　撰
　列傳第十四
　　劉季連　陳伯之
劉季連字惠續彭城人也父思考以宋高祖族弟顯於
宋世位至金紫光禄大夫季連有名譽早歴清官齊高
帝受禪悉誅宋室近屬將及季連等太宰褚淵素善之
固請乃免建元中季連為尚書左丞永明初出為江夏
内史累遷平南長沙内史冠軍長史廣陵太守並行府
州事入為給事黄門侍郎轉太子中庶子建武中又出
為平西蕭遥欣長史南郡太守時明帝諸子幼弱内親
則仗遥欣兄弟外親則倚后弟劉暄内弟江祏遥欣之
鎮江陵也意寄甚隆而遥欣至州多招賔客厚自封殖
明帝甚惡之季連族甥琅邪王會為遥欣諮議参軍美
容貌頗才辯遥欣遇之甚厚會多所慠忽於公座與遥
欣競侮季連季連憾之乃宻表明帝稱遥欣有異迹明
帝納焉乃以遥欣為雍州刺史明帝心徳季連四年以
為輔國將軍益州刺史令據遥欣上流季連父宋世為
益州貪鄙無政績州人猶以義故善待季連季連下車
存問故老撫納新舊見父時故吏皆對之流涕辟遂寧
人龔愜為府主簿惬龔穎之孫累世有學行故引焉東
昏即位永元元年徵季連為右衞將軍道斷不至季連
聞東昏失徳京師多故稍自驕矜本以文吏知名性忌
而褊狹至是遂嚴愎酷狠土人始懷怨望其年九月季
連因聚會𤼵人丁五千人聲以講武遂遣中兵参軍宋
買率之以襲中水穰人李託豫知之設備守險買與戰
不利還州郡縣多叛亂矣是月新城人趙續伯殺五城
令逐始平太守十月晋原人樂寳稱李難當殺其太守
寳稱自號南秦州刺史難當益州刺史十二月季連遣
参軍崔茂祖率衆二千討之齎三日糧值嵗大寒羣賊
相聚伐樹塞路軍人水火無所得大敗而還死者十七
八明年正月新城人帛飬逐遂寧太守譙希淵三月巴
西人雍道晞率羣賊萬餘逼巴西去郡數里道晞稱鎮
西將軍號建義巴西太守魯休烈與涪令李膺嬰城自
守季連遣中兵參軍李奉伯率衆五千救之奉伯至與
郡兵破擒道晞斬之涪市奉伯因獨進巴西之東鄊討
餘賊李膺止之曰卒惰將驕乗勝履險非良策也不如
小緩更思後計奉伯不納悉衆入山大敗而出遂奔還
州六月江陽人程延期反殺太守何法藏魯休烈懼不
自保奔投巴東相蕭慧訓十月巴西人趙續伯又反有
衆二萬出廣漢乘佛輿以五綵裹青石誑百姓云天與
我玉印當王蜀愚人從之者甚衆季連進討之遣長史
趙越常前驅兵敗季連復遣李奉伯由涪路討之奉伯
别軍自潺亭與大軍會於城進攻其柵大破之時會稽
人石文安守休隠居鄉里專行禮讓代季連為尚書左
丞出為江夏内史又代季連入為御史中丞與季連相
善子仲淵字欽囘聞義師起率鄉人以應高祖天監初
拜郢州别駕從高祖平京邑明年春遣左右陳建孫送
季連弟通直郎子淵及季連二子使蜀喻㫖慰勞季連
受命飭還裝高祖以西臺將鄧元起為益州刺史元起
南郡人季連為南郡之時素薄元起典籖朱道琛者嘗
為季連府都録無賴小人有罪季連欲殺之逃叛以免
至是說元起曰益州亂離已久公私府庫必多耗失劉
益州臨歸空竭豈辦復能逺遣候逓道琛請先使檢校
緣路奉迎不然萬里資糧未易可得元起許之道琛既
至言語不恭又歴造府州人士見器物輙奪之有不獲
者語曰會當屬人何湏苦惜於是軍府大懼謂元起至
必誅季連禍及黨與競言之於季連季連亦以為然又
惡昔之不禮元起也益憤懣司馬朱士畧說季連求為
巴西郡留三子為質季連許之頃之季連遂召佐史矯
稱齊宣徳皇后令聚兵復反收朱道琛殺之書報朱士
畧兼召李膺膺士畧並不受使使歸元起收兵於巴西
以待之季連誅士畧三子天監元年六月元起至巴西
季連遣其將李奉伯等拒戰兵交互有得失乆之奉伯
乃敗退還成都季連驅畧居人閉城固守元起稍進圍
之是冬季連城局参軍江希之等謀以城降不果季連
誅之蜀中䘮亂已二年矣城中食盡升米三千亦無所
糴餓死者相枕其無親黨者又殺而食之季連食粥累
月飢窘無計二年正月高祖遣主書趙景悅宣詔降季
連季連肉袒請罪元起遷季連于城外俄而造焉待之
以禮季連謝曰早知如此豈有前日之事元起誅李奉
伯并諸渠帥送季連還京師季連將𤼵人莫之視惟龔
愜送焉初元起在道懼事不集無以為賞士之至者皆
許以辟命於是受别駕治中檄者將二千人季連既至
詣闕謝高祖引見之季連自東掖門入數歩一稽顙以
至高祖前高祖笑謂曰卿欲慕劉備而曾不及公孫述
豈無臥龍之臣乎季連復稽顙謝赦為庶人四年正月
因出建陽門為蜀人藺道恭所殺季連在蜀殺道恭父
道恭出亡至是而報復焉
陳伯之濟隂睢陵人也幼有膂力年十三四好著獺皮
冠帶刺刀候伺隣里稻熟輙偷刈之嘗為田主所見呵
之云楚子莫動伯之謂田主曰君稻幸多一擔何苦田
主將執之伯之因杖刀而進將刺之曰楚子定何如田
主皆反走伯之徐擔稻而歸及年長在鍾離數為刼盜
嘗援面覘人船船人斫之獲其左耳後隨鄊人車騎將
軍王廣之廣之愛其勇每夜臥下榻征伐嘗自隨齊安
陸王子敬為南兖州頗持兵自衛明帝遣廣之討子敬
廣之至歐陽遣伯之先驅因城開獨入斬子敬又頻有
戰功以勲累遷為冠軍將軍驃騎司馬封魚復縣伯邑
五百户義師起東昏假伯之節督前驅諸軍事豫州刺
史將軍如故尋轉江州據尋陽以拒義軍郢城平高祖
得伯之幢主蘓隆之使說伯之即以為安東將軍江州
刺史伯之雖受命猶懷兩端偽云大軍未湏便下高祖
謂諸將曰伯之此答其心未定及其猶豫宜逼之衆軍
遂次尋陽伯之退保南湖然後歸附進號鎮南將軍與
衆俱下伯之頓籬門尋進西明門建康城未平每降人
出伯之輙喚與耳語高祖恐其復懷翻覆宻語之曰聞
城中甚忿卿舉江州降欲遣刺客中卿宜以為慮伯之
未之信會東昏將鄭伯倫降高祖使過伯之謂曰城中
甚忿卿欲遣信誘卿以封賞湏卿復降當生割卿手脚
卿若不降復欲遣刺客殺卿宜深為備伯之懼自是無
異志矣力戰有功城平進號征南將軍封豐城縣公邑
二千戸遣還之鎮伯之不識書及還江州得文牒辭訟
惟作大諾而已有事典籖傳口語與奪决於主者伯之
與豫章人鄧繕永興人戴永忠竝有舊繕經藏伯之息
英免禍伯之尤徳之及在州用繕為别駕永忠記室参
軍河南褚緭京師之薄行者齊末為揚州西曹遇亂居
閭里而輕薄互能自致惟緭獨不達高祖即位緭頻造
尚書范雲雲不好緭堅距之緭益怒私語所知曰建武
以後草澤底下悉化成貴人吾何罪而見棄今天下草
創饑饉不已䘮亂未可知陳伯之擁彊兵在江州非代
來臣有自疑意且熒惑守南斗詎非為我出今者一行
事若無成入魏何遽減作河南郡於是遂投伯之書佐
王思穆事之大見親狎及伯之鄊人朱龍符為長流参
軍竝乘伯之愚闇恣行姦險刑政通塞悉共專之伯之
子虎牙時為直閣將軍高祖手疏龍符罪親付虎牙虎
牙封示伯之高祖又遣代江州别駕鄧繕伯之竝不受
命答高祖曰龍符驍勇健兒鄧繕事有績効臺所遣别
駕請以為治中繕於是日夜說伯之云臺家府庫空竭
復無器仗三倉無米東境饑流此萬代一時也機不可
失緭永忠等每賛成之伯之謂繕今段啓卿若復不得
便與卿共下使反髙祖敇部内一郡處繕伯之於是集
府州佐史謂曰奉齊建安王敎率江北義勇十萬已次
六合見使以江州見力運糧速下我荷明帝厚恩誓死
以報今便纂嚴備辦使緭詐為蕭寳夤書以示僚佐於
㕔事前為壇殺牲以盟伯之先飲長史以下次第歃血
緭說伯之曰今舉大事宜引衆望程元沖不與人同心
臨川内史王觀僧䖍之孫人身不惡便可召為長史以
代元沖伯之從之仍以緭為尋陽太守加討逆將軍永
忠輔義將軍龍符為豫州刺史率五百人守大雷大雷
戍主沈慧休鎮南参軍李延伯又遣鄉人孫隣李景受
龍符節度隣為徐州景為郢州豫章太守鄭伯倫起郡
兵距守程元沖既失職於家合率數百人使伯之典籖
吕孝通戴元則為内應伯之每旦常作伎日晡輙臥左
右仗身皆休息元沖因其觧㢮從北門入徑至㕔事前
伯之聞呌聲自率出盪元沖力不能敵走逃廬山初元
沖起兵要尋陽張孝季孝季從之既敗伯之追孝季不
得得其母郎氏蠟灌殺之遣信還都報虎牙兄弟虎牙
等走盱眙盱眙人徐安莊興紹張顯明邀擊之不能禁
反見殺高祖遣王茂討伯之伯之聞茂來謂緭等曰王
觀既不就命鄭伯倫又不肯從便應空手受困今先平
豫章開通南路多𤼵丁力益運資糧然後席卷北向以
撲饑疲之衆不憂不濟也乃留鄊人唐葢人守城遂相
率趣豫章太守鄭伯倫堅守伯之攻之不能下王茂前
軍既至伯之表裏受敵乃敗走間道亡命出江北與子
虎牙及褚緭俱入魏魏以伯之為使持節散騎常侍都
督淮南諸軍事平南將軍光禄大夫曲江縣侯天監四
年詔太尉臨川王宏率衆軍北討宏命記室丘遲私與
伯之書曰陳將軍足下無恙幸甚將軍勇冠三軍才為
世出棄䴏雀之小志慕鴻鵠以高翔昔因機變化遭逢
明主立功立事開國承家朱輪華轂擁旄萬里何其壯
也如何一旦為奔亡之虜開鳴鏑而股戰對穹廬以屈
膝又何劣耶尋君去就之際非有他故直以不能内審
諸已外受流言沉迷猖蹷以至於此聖朝赦罪論功棄
瑕録用收赤心於天下安反側於萬物將軍之所知非
假僕一二談也朱鮪涉血於友于張繡倳刃於愛子漢
主不以為疑魏君待之若舊況將軍無昔人之罪而勲
重於當代夫迷塗知反往哲是與不逺而復先典攸高
主上屈法申恩吞舟是漏將軍松栢不翦親戚安居高
臺未傾愛妾尚在悠悠爾心亦何可述今功臣名將鴈
行有序懷黄佩紫贊帷幄之謀乘軺建節奉疆場之任
並刑馬作誓傳之子孫將軍獨靦顔惜命驅馳異域寧
不哀哉夫以慕容超之强身送東市姚泓之盛靣縛西
都故知霜露所均不育異類姬漢舊邦無取雜種北虜
僭盜中原多歴年所惡積禍盈理至燋爛況偽孽昏狡
自相夷戮部落携離酋豪猜貳方當繫頸蠻邸懸首藁
街而將軍魚游於沸鼎之中燕巢於飛幕之上不亦惑
乎暮春三月江南草長雜花生樹羣鸎亂飛見故國之
旗鼓感平生於疇日撫弦登陴豈不愴恨所以廉公之
思趙將吳子之泣西河人之情也將軍獨無情哉想早
勵良圖自求多福伯之乃於夀陽擁衆八千歸虎牙為
魏人所殺伯之既至以為使持節都督西豫州諸軍事
平北將軍西豫州刺史永新縣侯邑千戸未之任復以
為通直散騎常侍驍騎將軍又為太中大夫乆之卒於
家其子猶有在魏者褚緭在魏魏人欲擢用之魏元會
緭戲為詩曰帽上著籠冠袴上著朱衣不知是今是不
知非昔非魏人怒出為始平太守日日行獵墮馬死
史臣曰劉季連之文吏小節而不能以自保全習亂然
也陳伯之小人而乘君子之器羣盜又誣而奪之安能
長乆矣
　
　
　
　
　
　
　
　
　
　
　梁書卷二十
　梁書卷二十考證
陳伯之傳宻語之曰聞城中甚忿卿舉江州降欲遣刺
　客中卿○監本脫舉江州三字今從閣本増入
及在州用繕為别駕永忠記室参軍○監本脫及在州
　三字用字下脫繕字永忠下衍為字今俱從閣本改
　正
伯之子虎牙時為直閣將軍高祖手疏龍符罪親付虎
　牙虎牙封示伯之○各本作伯之子虎牙封示伯之
　脫去十九字
　
　
　
　
　
　
　梁書卷二十考證
欽定四庫全書
　梁書卷二十一
　　唐　散　騎　常　侍　姚　思　廉　撰
　列傳第十五
　　王瞻　　王志　　王峻　　王暕(子訓/)
　　王泰　　王份(孫錫/)　(僉/)
　　張充　　柳惲　　蔡撙　　江蒨
王瞻字思範琅邪臨沂人宋太保𢎞從孫也祖栁光禄
大夫東亭侯父猷廷尉卿瞻年數嵗嘗從師受業時有
伎經其門同學皆出觀瞻獨不視習誦如初從父尚書
僕射僧達聞而異之謂瞻父曰吾宗不衰寄之此子年
十二居父憂以孝聞服闋襲封東亭侯瞻㓜時輕薄好
逸逰為閭里所患及長頗折節有士操渉獵書記於棊
射尤善起家著作佐郎累遷太子舍人太尉主簿太子
洗馬頃之出為鄱陽内史秩滿授太子中舍人又為齊
南海王友尋轉司徒竟陵王從事中郎王甚相賔禮南
海王為䕶軍將軍瞻為長史又出補徐州别駕從事史
遷驃騎將軍王晏長史晏誅出為晋陵太守瞻潔已為
政妻子不免飢寒時大司馬王敬則舉兵作亂路經晋
陵郡民多附敬則軍敗臺軍討賊黨瞻言於朝曰愚人
易動不足窮法明帝許之所全活者萬數徴拜給事黄
門侍郎撫軍建安王長史御史中丞高祖霸府開以瞻
為大司馬相國諮議参軍領録事梁臺建為侍中遷左
民尚書俄轉吏部尚書瞻性率亮居選部所舉多行其
意頗嗜酒每飲或竟日而精神益朗贍不廢簿領髙祖
每稱瞻有三術射棊酒也尋加左軍將軍以疾不拜仍
為侍中領驍騎將軍未拜卒時年四十九諡康侯子長
𤣥著作佐郎早卒
王志字次道琅邪臨沂人祖曇首宋左光禄大夫豫寧
文侯父僧䖍齊司空簡穆公竝有重名志年九嵗居所
生母憂哀容毁瘠為中表所異弱冠選尚宋孝武女安
固公主拜駙馬都尉秘書郎累遷太尉行参軍太子舍
人武陵王文學褚淵為司徒引志為主簿淵謂僧䖍曰
朝廷之恩本為殊特所可光榮在屈賢子累遷鎮北竟
陵王功曹史安陸南郡二王友入為中書侍郎尋除宣
城内史清謹有恩惠郡民張倪吳慶爭田經年不决志
到官父老乃相謂曰王府君有徳政吾曹鄊里乃有此
爭倪慶相擕請罪所訟地遂為閑田徵拜黄門侍郎尋
遷吏部侍郎出為寧朔將軍東陽太守郡獄有重囚十
餘人冬至日悉遣還家過節皆返唯一人失期獄司以
為言志曰此自太守事主者勿憂明旦果自詣獄辭以
婦孕吏民益歎服之視事三年齊永明二年入為侍中
未拜轉吏部尚書在選以和理稱崔慧景平以例加右
軍將軍封臨汝侯固讓不受改領右衞將軍義師至城
内害東昏百僚署名送其首志聞而歎曰冠雖獘可加
足乎因取庭中樹葉挼服之偽悶不署名高祖覽牋無
志署心嘉之弗以讓也霸府開以志為右軍將軍驃騎
大將軍長史梁臺建遷散騎常侍中書令天監元年以
本官領前軍將軍其年遷冠軍將軍丹陽尹為政清静
去煩苛京師有寡婦無子姑亡舉債以歛葬既葬而無
以還之志愍其義以俸錢償焉時年饑每旦為粥於郡
門以賦百姓民稱之不容口三年為散騎常侍中書令
領游擊將軍志為中書令及居京尹便懷止足常謂諸
子姪曰謝莊在宋孝武世位止中書令吾自視豈可以
過之因多謝病簡通賔客遷前將軍太常卿六年出為
雲麾將軍安西始興王長史南郡太守明年遷軍師將
軍平西鄱陽郡王長史江夏太守竝加秩中二千石九
年遷為散騎常侍金紫光禄大夫十二年卒時年五十
四志善草𨽻當時以為楷法齊游擊將軍徐希秀亦號
能書常謂志為書聖志家世居建康禁中里馬蕃巷父
僧䖍以來門風多寛恕志尤惇厚所歴職不以罪咎劾
人門下客嘗盜脱志車􁜊賣之志知而不問待之如初
賔客游其門者専覆其過而稱其善兄弟子姪皆篤實
謙和時人號馬蕃諸王為長者普通四年志改葬高祖
厚賻賜之追諡曰安有五子緝休諲操素竝知名
王峻字茂逺琅邪臨沂人曾祖敬𢎞有重名於宋世位
至左光禄大夫開府儀同三司祖瓚之金紫光禄大夫
父秀之吳興太守峻少美風姿善舉止起家著作佐郎
不拜累遷中軍廬陵王法曹行参軍太子舍人邵陵王
文學太傅主簿府主齊竟陵王子良甚相賞遇遷司徒
主簿以父憂去職服闋除太子洗馬建安王友出為寧
逺將軍桂陽内史會義師起上流諸郡多相驚擾峻閉
門静坐一郡帖然百姓頼之天監初還除中書侍郎高
祖甚悅其風采與陳郡謝覽同見賞擢俄遷吏部當官
不稱職轉征虜安成王長史又為太子中庶子游擊將
軍出為宣城太守為政清和吏民安之視事三年徴拜
侍中遷度支尚書又以本官兼起部尚書監起太極殿
事畢出為征逺將軍平西長史南郡太守尋為智武將
軍鎮西長史蜀郡太守還為左民尚書領歩兵校尉遷
吏部尚書處選甚得名譽峻性詳雅無趨競心嘗與謝
覽約官至侍中不復謀進仕覽自吏部尚書出為吳興
郡平心不畏彊禦亦由處世之情既薄故也峻為侍中
以後雖不退身亦淡然自守無所營務乆之以疾表觧
職遷金紫光禄大夫未拜普通二年卒時年五十六諡
惠子子琮玩琮為國子生尚始興王女繁昌縣主不惠
為學生所嗤遂離婚峻謝王王曰此自上意僕極不願
如此峻曰臣太祖是謝仁祖外孫亦不藉殿下姻媾為
門户
王暕字思晦琅邪臨沂人父儉齊太尉南昌文憲公暕
年數歲而風神警㧞有成人之度時文憲作宰賔客盈
門見暕即謂曰公才公望復在此矣弱冠選尚淮南長
公主拜駙馬都尉除員外散騎侍郎不拜改授晋安王
文學遷廬陵王友秘書丞明帝詔求異士始安王遥光
表薦暕及東海王僧孺曰臣聞求賢暫勞垂拱永逸方
之疏壤取類導川伏唯陛下道隐旒纊信充符璽白駒
空谷振鷺在庭猶懼隠鱗卜祝藏器屠估物色關下委
裘河上非取製於一狐諒求味於兼采而五聲倦響九
工是詢寢議廟堂借聽輿皁臣位任隆重義兼邦家實
欲使名實不違徼幸路絶勢門上品猶當格以清談英
俊下僚不可限以位貌竊見秘書丞琅邪王暕年二十
一七葉重光海内冠冕神清氣茂允廸中和叔寳理遣
之談彦輔名教之樂故以暉映先達領袖後進居無塵
雜家有賜書辭賦清新屬言𤣥逺室邇人曠物疎道親
飬素丘園台階虚位庠序公朝萬夫傾首豈徒荀令可
想李公不亡而已哉乃東序之秘寶瑚璉之茂器除驃
騎從事中郎高祖霸府開引為户曹屬遷司徒左長史
天監元年除太子中庻子領驍騎將軍入為侍中出為
寧朔將軍中軍長史又為侍中領射聲校尉遷五兵尚
書加給事中出為晋陵太守徴為吏部尚書俄領國子
祭酒暕名公子少致美稱及居選曹職事脩理然世貴
顯與物多隔不能留心寒素衆頗謂為刻薄遷尚書右
僕射尋加侍郎復遷右僕射以母憂去官起為雲麾將
軍吳郡太守還為侍中尚書左僕射領國子祭酒普通
四年冬暴疾卒時年四十七詔贈侍中中書令中軍將
軍給東園秘器朝服一具衣一襲錢十萬布百匹諡曰
靖有四子訓承穉訏竝通顯
訓字懷範幼聰警有識量徴士何𦙍見而竒之年十三
暕亡憂毁家人莫之識十六召見文德殿應對爽徹上
目送乆之顧謂朱异曰可謂相門有相矣補國子生射
策高第除秘書郎遷太子舍人秘書丞轉宣城王文學
友太子中庻子掌管記俄遷侍中既拜入見高祖從容
問何敬容曰褚彦回年幾為宰相敬容對曰少過三十
上曰今之王訓無謝彦回訓美容儀善進止文章之美
為後進領袖在春宫特被恩禮以疾終于位時年二十
六贈本官諡温子
王泰字仲通志長兄慈之子也慈齊時歴侍中吳郡知
名在志右泰幼敏悟年數嵗時祖母集諸孫姪散棗栗
於牀上羣兒皆競之泰獨不取問其故對曰不取自當
得賜由是中表異之既長通和溫雅人不見其喜愠之
色起家為著作郎不拜改除秘書郎遷前將軍法曹行
参軍司徒東閣祭酒車騎主簿高祖霸府建以泰為驃
騎功曹史天監元年遷秘書丞齊永元末後宫火延燒
秘書圖書散亂殆盡泰為丞表校定繕寫高祖從之頃
之遷中書侍郎出為南徐州别駕從事史居職有能名
復徴中書侍郎敕掌吏部郎事累遷給事黄門侍郎員
外散騎常侍竝掌吏部如故俄即真自過江吏部郎不
復典大選令史以下小人求競者輻凑前後少能稱職
泰為之不通關求吏先至者即補不為貴賤請囑易意
天下稱平累遷為廷尉司徒左長史出為明威將軍新
安太守在郡和理得民心徴為寕逺將軍安右長史俄
遷侍中尋為太子庻子領歩兵校尉復為侍中仍遷仁
威長史南蘭陵太守行南康王府州國事王遷職復為
北中郎長史行豫章王府州國事太守如故入為都官
尚書泰能接人士士多懷泰每願其居選官頃之為吏
部尚書衣冠屬望未及選舉仍疾改除散騎常侍左驍
騎將軍未拜卒時年四十五諡夷子初泰無子飬兄子
祁晚有子廓
王份字季文琅邪人也祖續明宋開府儀同三司元公
父粹黄門侍郎份十四而孤解褐車騎主簿出為寧逺
將軍始安内史袁粲之誅親故無敢視者份獨往致慟
由是顯名遷太子中舍人太尉屬出為晋安内史累遷
中書侍郎轉大司農份兄奐於雍州被誅奐子肅奔于
魏份自拘請罪齊世祖知其誠款喻而遣之屬肅屢引
魏人來侵疆場世祖嘗因侍坐從容謂份曰比有北信
不份歛容對曰肅既近忘墳栢寧逺憶有臣帝亦以此
亮焉尋除寧朔將軍零陵内史徴為黄門侍郎以父終
於此職固辭不拜遷秘書監天監初除散騎常侍領歩
兵校尉兼起部尚書高祖嘗於宴席問羣臣曰朕為有
為無份對曰陛下應萬物為有體至理為無高祖稱善
出為宣城太守轉吳郡太守遷寧朔將軍北中郎豫章
王長史蘭陵太守行南徐府州事遷太常卿太子右率
散騎常侍侍東宫除金紫光禄大夫復為智武將軍南
康王長史秩中二千石復入為散騎常侍金紫光禄南
徐州大中正給親信二十人遷尚書左僕射尋加侍中
時脩建二郊份以本官領大匠卿遷散騎常侍右光禄
大夫加親信為四十人遷侍中特進左光禄復以本官
監丹陽尹普通五年三月卒時年七十九詔贈本官賻
錢四十萬布四百匹蠟四百斤給東園秘器朝服一具
衣一襲諡胡子長子琳字孝璋舉南徐州秀才釋褐征
虜建安王法曹司徒東閣祭酒南平王文學尚義興公
主拜駙馬都尉累遷中書侍郎衛軍謝朏長史員外散
騎常侍出為明威將軍東陽太守徴司徒左長史
錫字公嘏琳之第二子也幼而警悟與兄弟受業至應
休散常獨留不起年七八嵗猶隨公主入宫高祖嘉其
聰敏常為朝士說之精力不勌致損右目公主每節其
業為飾居宇雖童稚之中一無所好十二為國子生十
四舉清茂除秘書郎與范陽張伯緒齊名俱為太子舍
人丁父憂居䘮盡禮服闋除太子洗馬時昭明尚幼未
與臣僚相接高祖敕太子洗馬王錫秘書郎張纉親表
英華朝中髦俊可以師友事之以戚屬封永安侯除晋
安王友稱疾不行敕許受詔停都王冠日以府僚攝事
普通初魏始連和使劉善明來聘敕使中書舍人朱异
接之預讌者皆歸化北人善明負其才氣酒酣謂异曰
南國辯學如中書者幾人异對曰异所以得接賔宴者
乃分職是司二國通和所敦親好若以才辯相尚則不
容見使善明乃曰王錫張纘北間所聞云何可見异具
唘敕即使於南苑設宴錫與張纉朱异四人而已善明
造席徧論經史兼以嘲謔錫纘隨方酧對無所稽疑未
嘗訪彼一事善明甚相歎揖佗日謂异曰一日見二賢
實副所期不有君子安能為國轉中書郎遷給事黄門
侍郎尚書吏部郎中時年二十四謂親友曰吾以外戚
謬被時知多叨人爵本非其志兼比羸病庶務難擁安
能捨其所好而狥所不能乃稱疾不拜便謝遣胥徒拒
絶賔客掩扉覃思室宇蕭然中大通六年正月卒時年
三十六贈侍中給東園秘器朝服一具衣一襲諡貞子
子泛湜
僉字公㑹錫第五弟也八嵗丁父憂哀毁過禮服闋召
補國子生祭酒袁昻稱為通理䇿高第除長史兼秘書
郎中歴尚書殿中郎太子中舍人與吳郡陸襄對掌東
宫管記出為建安太守山酋方善謝稀聚徒依險屢為
民患僉潛設方畧率衆平之有詔褒美頒示州郡除威
武將軍始興内史丁所生母憂固辭不拜又除寕逺將
軍南康内史屬盧循作亂復轉僉為安成内史以鎭撫
之還除黄門侍郎尋為安西武陵王長史蜀郡太守僉
憚岨嶮固以疾辭因以黜免乆之除戎昭將軍尚書左
丞復補黄門侍郎遷太子中庶子掌東宫管記太清二
年十二月卒時年四十五贈侍中給東園秘器朝服一
具衣一襲承聖三年世祖追詔曰賢而不伐曰恭諡恭
子
張充字延符吳郡人父緒齊特進金紫光禄大夫有名
前代充少時不持操行好逸游緒嘗請假還吳始入西
郭值充出獵左手臂鷹右手牽狗遇緒船至便放紲脱
韝拜於水次緒曰一身両役無乃勞乎充跪對曰充聞
三十而立今二十九矣請至來嵗而敬易之緒曰過而
能改顔氏子有焉及明年便脩身改節學不盈載多所
該覽尤明老易能清言與從叔稷俱有令譽起家撫軍
行参軍遷太子舍人尚書殿中郎武陵王友時尚書令
王儉當朝用事武帝皆取決焉武帝嘗欲以充父緒為
尚書僕射訪於儉儉對曰張緒少有清望誠美選也然
東士比無所執緒諸子又多薄行臣謂此宜詳擇帝遂
止先是充兄弟皆輕俠充少時又不䕶細行故儉言之
充聞而慍因與儉書曰吳國男子張充致書於琅邪王
君侯侍者頃日路長愁霖韜晦凉暑未平想無虧攝充
幸以魚釣之閑鎌採之暇時復以卷軸自娛逍遥前史
縱横萬古動黙之路多端紛綸百年昇降之徒不一故
以圓行方止器之異也金剛水柔性之别也善御性者
不違金水之質善為器者不易方圎之用所以北海掛
籫帶之高河南降璽言之貴充生平少偶不以利欲干
懷三十六年差得以棲貧自澹介然之志峭聳霜崖確
乎之情峰横海岸彯纓天閣既謝廊廟之華綴組雲臺
終慙衣冠之秀所以擯跡江臯陽狂隴畔者寔由氣岸
疏凝情塗狷隔獨師懐抱不見許於俗人孤秀神崖每
邅回於在世故君山直上蹙壓於當年叔陽夐舉􁀙􁀙
乎千載充所以長羣魚鳥畢影松阿半頃之田足以輸
稅五畝之宅樹以桑麻嘯歌於川澤之間諷咏於澠池
之上泛濫於漁父之遊偃息於卜居之下如此而已充
何識焉若夫驚巖罩日壯海逢天竦石崩尋分危落仞
桂蘭綺靡叢雜於山幽松栢森隂相繚於澗曲元卿於
是乎不歸伯休亦以兹長往若廼飛竿釣渚濯足滄洲
獨浪烟霞高臥風月悠悠琴酒岫逺誰來灼灼文談空
罷方寸不覺欝然千里路阻江川每至西風何嘗不眷
聊因疾隙畧舉諸襟持此片言輕枉高聽丈人嵗路未
彊學優而仕道佐蒼生功横海望入朝則恊長倩之誠
出議則抗仲子之節可謂盛德維時孤松獨秀者也素
履未詳斯旅尚𦕈茂陵之彦望冠蓋而長懷霸山之氓
佇衣車而聳嘆得無惜乎若鴻裝撰御鶴駕軒空則岸
不辭枯山被其潤奇禽異羽或巖際而逢迎弱霧輕煙
乍林端而菴藹東都不足奇南山豈為貴充昆西之百
姓岱表之一民蠶而衣耕且食不能事王侯覔知已造
時人騁遊說蓬轉於屠博之間其歡甚矣丈人早遇承
華中逢崇禮肆上之眷望溢於早辰鄉下之言謬延於
造次然舉世皆謂充為狂充亦何能與諸君道之哉是
以披聞見掃心胸述平生論語黙所以通夢交魂推衿
送抱者其唯丈人而已關山夐阻書罷莫因儻遇樵者
妄塵執事儉言之武帝免充官廢處乆之後為司徒諮
議参軍與琅邪王思逺同郡陸慧曉等竝為司徒竟陵
王賔客入為中書侍郎尋轉給事黄門侍郎明帝作相
以充為鎮軍長史出為義興太守為政清静民吏便之
尋以母憂去職服闋除太子中庶子遷侍中義師近次
東昏召百官入宫省朝士慮禍或往來酣宴充獨居侍
中省不出閣城内既害東昏百官集西鍾下召充不至
高祖霸府開以充為大司馬諮議参軍遷梁王國郎中
令祠部尚書領屯騎校尉轉冠軍將軍司徒左長史天
監初除太常卿尋遷吏部尚書居選稱為平允俄為散
騎常侍雲騎將軍尋除晋陵太守秩中二千石徴拜散
騎常侍國子祭酒充長於義理登堂講說皇太子以下
皆至時王侯多在學執經以拜充朝服而立不敢當也
轉左衛將軍祭酒如故入為尚書僕射頃之除雲麾將
軍吳郡太守下車恤貧老故舊莫不欣悅以疾自陳徴
為散騎常侍金紫光禄大夫未及還朝十三年卒於吳
時年六十六詔贈侍中護軍將軍諡穆子子最嗣
桞惲字文暢河東解人也少有志行好學善尺牘與陳
郡謝􁊞隣居􁊞深所友爱初宋世有嵇元榮羊蓋竝善
彈琴云傳戴安道之法惲幼從之學特窮其妙齊竟陵
王聞而引之以為法曹行参軍雅被賞狎王嘗置酒後
園有晋相謝安鳴琴在側以授惲惲彈為雅弄子良曰
卿巧越嵇心妙臻羊體良質美手信在今辰豈止當世
稱奇足可追蹤古烈累遷太子洗馬父憂去官服闋試
守鄱陽相聽吏屬得盡三年䘮禮署之文敎百姓稱焉
還除驃騎從事中郎高祖至京邑惲候謁石頭以為冠
軍將軍征東府司馬時東昏未平士猶苦戰惲上牋陳
便宜請城平之日先收圖籍及遵漢祖寛大愛民之義
高祖從之會蕭頴胄薨于江陵使惲西上迎和帝仍除
給事黄門侍郎領歩兵校尉遷相國右司馬天監元年
除長史兼侍中與僕射沈約等共定新律惲立行貞素
以貴公子早有令名少工篇什始為詩曰亭臯木葉下
隴首秋雲飛琅邪王元長見而嗟賞因書齋壁至是預
曲宴必被詔賦詩嘗奉和高祖登景陽樓中篇云太液
滄波起長楊高樹秋翠華承漢逺雕輦逐風遊深為高
祖所美當時咸共稱傳惲善奕棊帝每敕侍坐仍令定
棊譜第其優劣二年出為吳興太守六年徴為散騎常
侍遷左民尚書八年除持節都督廣交桂越四州諸軍
事仁武將軍平越中郎將廣州刺史徴為秘書監領左
軍將軍復為吳興太守六年為政清静民吏懷之於郡
感疾自陳觧任父老千餘人拜表陳請事未施行天監
十六年卒時年五十三贈侍中中護軍將軍惲既善琴
嘗以今聲轉棄古法乃著清調論具有條流少子偃字
彦游年十二引見詔問讀何書對曰尚書又曰有何美
句對曰德唯善政政在飬民衆咸異之詔尚長城公主
拜駙馬都督都亭侯太子舍人洗馬廬陵鄱陽内史大
寶元年卒
蔡撙字景節濟陽考城人父興宗宋左光禄大夫開府
儀同三司有重名前代撙少方雅退黙與兄寅俱知名
選補國子生舉高第為司徒法曹行参軍齊左衞將軍
王儉高選府僚以撙為主簿累遷建安王文學司徒主
簿左西屬明帝為鎮軍將軍引為從事中郎遷中書侍
郎中軍長史給事黄門侍郎丁母憂廬於墓側齊末多
難服闋因居墓所除太子中庻子大尉長史竝不就梁
臺建為侍中遷臨海太守坐公事左遷太子中庻子復
為侍中吳興太守天監元年宣城郡吏吳承伯挾祅道
聚衆攻宣城殺太守朱僧勇因轉屠旁縣踰山冦吳興
所過皆殘破衆有二萬奄襲郡城東道不習兵革吏民
恇擾奔散竝請撙避之撙堅守不動募勇敢固郡承伯
盡銳攻撙撙命衆出拒戰於門應手摧破臨陣斬承伯
餘黨悉平加信武將軍徴度支尚書遷中書令復為信
武將軍晋陵太守還除通直散騎常侍國子祭酒遷吏
部尚書居選𢎞簡有名稱又為侍中領秘書監轉中書
令侍中如故普通二年出為宣毅將軍吳郡太守四年
卒時年五十七追贈侍中金紫光禄大夫宣惠將軍諡
康子子彦熙歴官中書郎宣城内史
江蒨字彦標濟陽考城人曾祖湛宋左光禄儀同三司
父斆齊太常卿竝有重名於前世蒨幼聰警讀書過目
便能諷誦選為國子生通尚書舉高第起家秘書郎累
遷司徒東閣祭酒廬陵王主簿居父憂以孝聞廬於墓
側明帝敕遣齊仗二十人防墓所服闋除太子洗馬累
遷司徒左南屬太子中舍人秘書丞出為建安内史視
事期月義師下次江州遣寕朔將軍劉諓之為郡蒨帥
吏民據郡拒之及建康城平蒨坐禁錮俄被原起為後
軍臨川王外兵参軍累遷臨川王友中書侍郎太子家
令黄門侍郎領南兖州大中正遷太子中庶子中正如
故轉中權始興王長史出為伏波將軍晋安内史在政
清約務在寛惠吏民便之詔徴為寕朔將軍南康王長
史行府州國事頃之遷太尉臨川王長史轉尚書吏部
郎右將軍蒨方雅有風格僕射徐勉以權重自遇在位
者竝宿士敬之惟蒨及王規與抗禮不為之屈勉因蒨
門客翟景為第七兒繇求蒨女婚蒨不答景再言之乃
杖景四十由此與勉有忤除散騎常侍不拜是時勉又
為子求蒨弟葺及王泰女二人竝拒之葺為吏部郎坐
杖曹中幹免官泰以疾假出守乃遷散騎常侍皆勉意
也初天監六年詔以侍中常侍竝侍帷幄分門下二局
入集書其官品視侍中而非華冑所悅故勉斥泰為之
蒨尋遷司徒左長史初王泰出閣高祖謂勉云江蒨資
歴應居選部勉對曰蒨有眼患又不悉人物高祖乃止
遷光禄大夫大通元年卒時年五十三詔贈本官諡肅
子蒨好學尤悉朝儀故事撰江左遺典三十卷未就卒
文集十五卷子紑經在孝行傳
史臣曰王氏自姬姓以降及乎秦漢繼有英哲洎東晋
王茂𢎞經綸江左時人方之管仲其後蟬冕交映台衮
相襲勒名帝籍慶流子孫斯為盛族矣王瞻等承藉兹
基國華是貴子有才行可得而稱張充少不持操晚乃
折節在於典選寔號㢘平桞惲以多藝稱蔡撙以方雅
著江蒨以風格顯俱為梁室名士焉
　
　
　
　
　
　
　
　
　
　
　
　
　
　
　
　梁書卷二十一
欽定四庫全書
　梁書卷二十二
　　唐　散　騎　常　侍　姚　思　亷　撰
　列𫝊第十六
　　太祖五王
太祖十男張皇后生長沙宣武王懿永陽昭王敷髙祖
衡陽宣王暢李太妃生桂陽簡王融懿及融齊永明中
為東昏所害敷暢建武中卒髙祖踐阼竝追封郡王陳
太妃生臨川静恵王宏南平元襄王偉吴太妃生安成
康王秀始興忠武王憺費太妃生鄱陽忠烈王恢
臨川静恵王宏字宣逹太祖第六子也長八尺美鬚眉
容止可觀齊永明十年為衛軍廬陵王法曹行參軍遷
太子舍人時長沙王懿鎮梁州為魏所圍明年給宏精
兵千人赴援未至魏軍退遷驃騎晋安王主簿尋為北
中即桂陽王功曹史衡陽王暢有美名為始安王蕭遙
光所禮及遙光作亂逼暢入東府暢懼禍先赴臺髙祖
在雍州常懼諸弟及禍謂南平王偉曰六弟明於事理
必先還臺及信至果如髙祖策髙祖義師下宏至新林
奉迎拜輔國将軍建康平遷西平即将中䕶軍領石頭
戍軍事天監元年封臨川郡王邑二千戸尋為使持節
散騎常侍都督揚南徐州諸軍事後将軍揚州刺史又
給鼓吹一部三年加侍中進號中軍將軍四年髙祖詔
北伐以宏為都督南北兖北徐青冀豫司霍八州北討
諸軍事宏以帝之介弟所領皆器械精新軍容甚盛北
人以為百數十年所未之有軍次洛口宏前軍剋梁城
斬魏將鼂清會征役久有詔班師六年夏遷驃騎将軍
開府儀同三司侍中如故其年遷司徒領太子太傅八
年夏為使持莭都督揚南徐二州諸軍事司空揚州刺
史侍中如故其年冬以公事左遷驃騎大将軍開府同
三司之儀侍中如故未拜遷使持莭都督揚徐二州諸
軍事揚州刺史侍中将軍如故十二年遷司空使持莭
侍中都督刺史将軍竝如故十五年春所生母陳太妃
寝疾宏與母弟南平王偉侍疾竝衣不觧帶每二宫叅
問輙對使涕泣及太妃薨水浆不入口者五日髙祖每
臨幸慰勉之宏少而孝謹齊之末年避難潛伏與太妃
異處每遣使叅問起居或謂宏曰逃難湏宻不宜徃來
宏銜涙荅曰乃可無我此事不容暫廢尋起為中書監
驃騎大将軍使持節都督如故固辭弗許十七年夏以
公事左遷侍中中軍将軍行司徒其年冬遷侍中中書
監司徒普通元年遷使持莭都督揚南徐州諸軍事太
尉揚州刺史侍中如故二年改創南北郊以本官領起
部尚書事竟罷七年三月以疾累表自陳詔許觧揚州
餘如故四月薨時年五十四自疾至于薨輿駕七出臨
視及葬詔曰侍中太尉臨川王宏器宇沖貴雅量𢎞通
爰初弱齡行彰素履逮于應務嘉猷載緝自皇業啓基
地惟介弟久司神甸歴位台階論道登朝物無異議朕
友于之至家國兼情方𢎞燮贊儀刑列辟天不憗遺奄
焉不永哀痛抽切震慟于厥心宜増峻禮秩式昭懋典
可贈侍中大將軍揚州牧假黄鉞王如故并給羽葆鼓
吹一部増班劒為六十人給温明秘器歛以衮服諡曰
靖恵宏性寛和䔍厚在州二十餘年未甞以吏事按郡
縣時稱其長者宏有七子正仁正義正徳正則正立正
表正信世子正仁為吴興太守有治能天監十年卒諡
曰哀世子無子髙祖詔以羅平侯正立為世子由宏意
也宏薨正立表讓正義為嗣髙祖嘉而許之改封正立
為建安侯邑千戸卒子貴嗣正義先封平樂侯正徳西
豐侯正則樂山侯正立羅平侯正表封山侯正信武化
侯正徳别有𫝊
安成康王秀字彦逹太祖第七子也年十二所生母吴
太妃亡秀母弟始興王憺時年九嵗竝以孝聞居喪累
日不進漿飲太祖親取粥授之哀其早孤命側室陳氏
并母二子陳亦無子有母徳視二子如親生焉秀既長
美風儀性方静雖左右近侍非正衣冠不見也由是親
友及家人咸敬焉齊世弱冠為著作佐即累遷後軍法
曹行叅軍太子舎人永元中長沙宣武王懿入平崔慧
景為尚書令居端右弟衡陽王暢為衛尉掌管籥東昬
日夕逸逰出入無度衆頗勸懿因其出閉門舉兵廢之
懿不聽帝左右既惡懿勲髙又慮廢立竝間懿懿亦危
之自是諸王侯咸為之備及難作臨川王宏以下諸弟
姪各得奔避方其逃也皆不出京師而罕有發覺惟桂
陽王融及禍髙祖義師至新林秀與諸王侯竝自㧞赴
軍髙祖以秀為輔國將軍是時東昏弟晋熈王寳嵩為
冠軍将軍南徐州刺史鎮京口長史范岫行府州事遣
使降且請兵於髙祖以秀為冠軍長史南東海太守鎮
京口建康平仍為使持莭都督南徐兖二州諸軍事南
徐州刺史輔國将軍如故天監元年進號征虜将軍封
安成郡王邑二千戸京口自崔慧景作亂累被兵革民
戸流散秀招懐撫納恵爱大行仍值年饑以私財贍百
姓所濟活甚多二年以本號徵領石頭戍軍加散騎常
侍三年進號右將軍五年加領軍中書令給鼓吹一部
六年出為使持莭都督江州諸軍事平南将軍江州刺
史将發主者求堅船以為齋舫秀曰吾豈愛財而不愛
士乃教所由以牢者給叅佐下者載齋物既而遭風齋
舫遂破及至州聞前刺史取徵士陶?曽孫為里司秀
歎曰陶潛之徳豈可不及後世即日辟為西曹時盛夏
水汎長津梁斷絶外司請依舊僦度收其價直秀教曰
刺史不徳水潦為患可利之乎給船而已七年遭慈母
陳太妃憂詔起視事尋遷都督荆湘雍益寕南北梁秦
州九州諸軍事平西将軍荆州刺史其年遷號安西将
軍立學校招隠逸下教曰夫鶉火之禽不匿影於丹山
昭華之寳乍耀采於藍田是以江漢有濯纓之歌空谷
著来思之詠𢎞風闡道靡不由兹處士河東韓懐明南
平韓望南郡庾承先河東郭麻竝脫落風塵髙蹈其事
两韓之孝友純深庾郭之形骸枯槁或橡飯菁羮帷日
不足或葭牆艾席樂在其中昔伯武貞堅就仕河内史
雲孤劭屈志陳留豈曰塲苗實惟攻玉可加引辟并遣
喻意既同魏侯致禮之請庻無辟彊三緘之歎是嵗魏
懸瓠城民反殺豫州刺史司馬恱引司州刺史馬仙琕
仙琕籖荆州求應赴衆咸謂宜待臺報秀曰彼待我而
為援援之宜速待勅雖舊非應急也即遣兵赴之先是
巴陵馬營蠻為縁江㓂害後軍司馬髙江産以郢州軍
伐之不剋江産死之蠻遂盛秀遣防閤文熾率衆討之
燔其林木絶其蹊􁦭蠻失其嶮期歳而江路清於是州
境盗賊遂絶及沮水暴長頗敗民田秀以榖二萬斛贍
之使長史蕭琛簡府州貧老單丁吏一日散遣五百餘
人百姓甚恱十一年徵為侍中中衛将軍領宗正卿石
頭戍事十三年復出為使持莭散騎常侍都督郢司霍
三州諸軍事安西将軍郢州刺史郢州當涂為劇地百
姓貧至以婦人供役其弊如此秀至鎮務安之主者或
求召吏秀曰不識救弊之術此州凋殘不可擾也於是
務存約已省去逰費百姓安堵境内晏然先是夏口常
為兵衝露骸積骨於黄鶴樓下秀祭而埋之一夜夢數
百人拜謝而去每冬月常作襦袴以賜凍者時司州叛
蠻田魯生弟魯賢超秀據蒙籠来降髙祖以魯生為北
司州刺史魯賢北豫州刺史超秀定州刺史為北境捍
蔽而魯生超秀互相讒毁有去就心秀撫喻懐納各得
其用當時賴之十六年遷使持莭都督雍梁南北秦四
州郢州之竟陵司州之随郡諸軍事鎮北将軍寧蠻校
尉雍州刺史便道之鎮十七年春行至竟陵之石梵薨
時年四十四髙祖聞之甚痛悼焉遣皇子南康王績縁
道迎候初秀之西也郢州民相送出境聞其疾百姓商
賈咸為請命既薨四州民裂裳為白㡌哀哭以迎送之
雍州蠻迎秀聞薨祭哭而去喪至京師髙祖使使冊贈
侍中司空諡曰康秀有容觀每朝百僚屬目性仁恕喜
愠不形於色左右甞以石擲殺所養鵠齋帥請治其罪
秀曰吾豈以鳥傷人在京師旦臨公事厨人進食誤而
覆之去而登車竟朝不飯亦不之誚也精意術學搜集
經記招學士平原劉孝摽使撰類苑書未及畢而已行
於世秀於髙祖布衣昆弟及為君臣小心畏敬過於踈
賤者髙祖益以此賢之少偏孤於始興王憺尤䔍梁興
憺久為荆州刺史自天監初帝以所得俸中分與秀秀
稱心受之亦弗辭多也昆弟之睦時議歸之故吏夏侯
亶等表立墓碑詔許焉當世髙才遊王門者東海王僧
孺吴郡陸倕彭城劉孝綽河東裴子野各製其文古未
之有也世子機嗣機字智通天監二年除安成國世子
六年為寕逺将軍㑹稽太守還為給事中普通元年襲
封安成郡王其年為太子洗馬遷中書侍即二年遷明
威将軍丹陽尹三年遷持莭督湘衡桂三州諸軍事寜
逺将軍湘州刺史大通二年薨于州時年三十機美姿
容善吐納家既多書博學彊記然而好弄尚力逺士子
近小人為州専意聚歛無治績頻被案劾及將葬有司
請諡髙祖詔曰王好内怠政可諡曰煬所著詩賦數千
言世祖集而序之子操嗣南浦侯推字智進機次弟也
少清敏好屬文深為太宗所賞普通六年以王子例封
歴寜逺将軍淮南太守遷輕車将軍晋陵太守給事中
太子洗馬秘書丞出為戎昭将軍吴郡太守所臨必赤
地大旱吴人號旱母焉侯景之亂守東府城賊設樓車
盡銳攻之推隨方抗拒頻擊挫之至夕東北樓主許鬰
華啓闗延賊城遂䧟推握莭死之
南平元襄王偉字文逹太祖第八子也幼清警好學齊
世起家晋安鎮北法曹行叅軍府遷驃騎轉外兵髙祖
為雍州慮天下将亂求迎偉及始興王憺来襄陽俄聞
已入沔髙祖欣然謂佐吏曰吾無憂矣義師起南康王
承制板為冠軍将軍留行雍州開府事義師發後州内
儲備及人皆虚竭魏興太守裴師仁齊興太守顔僧都
竝據郡不受命舉兵将襲雍州偉與始興王憺遣兵於
始平郡待師仁等要擊大破之州境以安髙祖既剋郢
魯下尋陽圍建業而巴東太守蕭慧訓子璝及巴西太
守魯休烈起兵逼荆州屯兵上眀連破荆州鎮軍蕭頴
胄遣将劉孝慶䓁距之反為璝所敗頴胄憂憤暴疾卒
西朝洶懼尚書僕射夏侯詳議徵兵雍州偉乃割州府
将吏配始興王憺徃赴之憺既至璝䓁皆降和帝詔以
偉為使持莭都督雍梁南北秦四州郢州之竟陵司州
之随郡諸軍事寧蠻校尉雍州刺史将軍如故尋加侍
中進號鎮北将軍天監元年加散騎常侍進督荆寕二
州餘如故封建安郡王食邑二千戸給鼓吹一部四年
徙都督南徐州諸軍事南徐州刺史使持莭常侍将軍
如故五年至都改為撫軍将軍丹陽尹常侍如故六年
遷使持莭都督揚南徐二州諸軍事右軍将軍揚州刺
史未拜進號中權将軍七年以疾表觧州改侍中中撫
軍知司徒事九年遷䕶軍石頭戍軍事侍中将軍鼓吹
如故其年出為使持莭散騎常侍都督江州諸軍事鎮
南将軍江州刺史鼓吹如故十一年以本號加開府儀
同三司其年復以疾陳觧十二年徵為中撫将軍儀同
常侍如故以疾不拜十三年改為左光祿大夫加親信
四十人嵗給米萬斛布絹五千匹藥直二百四十萬厨
供月二十萬并二衛兩營雜役二百人倍先置防閤白
直左右職局一百人偉末年疾浸劇不復出藩故俸秩
加焉十五年所生母陳太妃寝疾偉及臨川王宏侍疾
竝衣不觧帶及太妃薨毁頓過禮水漿不入口累日髙
祖每臨幸譬抑之偉雖奉詔而毁瘠殆不勝喪十七年
髙祖以建安土瘠改封南平郡王邑戸如故遷侍中左
光祿大夫開府儀同三司普通四年増邑一千戸五年
進號鎮衛大将軍中大通元年以本官領太子太傅四
年遷中書令大司馬五年薨時年五十八詔歛以衮冕
給東園秘器又詔曰旌徳紀功前王令典慎終追逺列
代通規故侍中中書令大司馬南平王偉器宇宏曠鍳
識𢎞簡爰在弱齡清風載穆翼佐草昧勲髙樊沔契濶
艱難劬勞任寄及贊務論道𢎞兹衮職奄焉薨逝朕用
震慟於厥心冝隆寵命式昭茂典可贈侍中太宰王如
故給羽葆鼓吹一部并班劍四十人諡曰元襄偉少好
學䔍誠通恕趋賢重士常如不及由是四方逰士當世
知名者莫不畢至齊世青溪宫改為芳林苑天監初賜
偉為第偉又加穿築増植嘉樹珍果窮極雕麗每與賓
客逰其中命從事中郎蕭子範為之記梁世藩邸之盛
無以過焉而性多恩恵尤愍窮乏甞遣腹心左右歴訪
閭里人士其有貧困吉㓙不舉者即遣贍卹之太原王
曼頴卒家貧無以殯歛友人江革徃哭之其妻兒對革
號訴革曰建安王當知必為營埋言未訖而偉使至給
其喪事得周濟焉每祁寒積雪則遣人載樵米随乏絶
者即賦給之晚年崇信佛理尤精𤣥學著二旨義别為
新通又製性情幾神等論其義僧寵及周捨殷釣陸倕
竝名精觧而不能屈偉四子恪恭䖍祗世子恪嗣恭字
敬範天監八年封衡山縣侯以元襄功加邑至千戸初
樂山侯正則有罪勑讓諸王獨謂元襄曰汝兒非直無
過竝有義方恭起家給事中遷太子洗馬出為督齊安
䓁十一郡事寧逺将軍西陽武昌二郡太守徵為秘書
丞遷中書即監丹陽尹行徐南徐州事轉衡州刺史母
憂去職尋起為雲麾将軍湘州刺史恭善觧吏事所在
見稱而性尚華侈廣營第宅重齋歩櫩摸寫宫殿尤好
賓友酣讌終辰座客滿筵言談不倦時世祖居藩頗事
聲譽勤心著述巵酒未嘗妄進恭每從容謂人曰下官
歴觀世人多有不好歡樂乃仰眠床上㸔屋梁而著書
千秋萬嵗誰𫝊此者勞神苦思竟不成名豈如臨清風
對朗月登山泛水肆意酣歌也尋以雍州蠻文道拘引
魏冦詔恭赴援仍除持莭仁威将軍寕蠻校尉雍州刺
史便道之鎮太宗少與恭逰特被賞狎至是手令曰彼
士流骯髒有闗輔餘風黔首扞格但知重劍輕死降胡
惟尚貪惏邉蠻不知敬讓懐抱不可皁白法律無所用
施願充實邉戍無数遷徙諜候惟逺箱庾惟積長以控
短静以制躁早蒙愛念敢布腹心恭至州治果有聲績
百姓陳奏乞於城南立碑頌徳詔許焉先髙祖以雍為
邉鎮運數州之粟以實儲倉恭後多取官米贍給私宅
為荆州刺史廬陵王所啓由是免官削爵數年竟不叙
用侯景亂卒於城中時年五十二詔特復本封世祖追
贈侍中左衛将軍諡曰僖世子静字安仁有美名號為
宗室後進有文才而䔍志好學既内足於財多聚經史
散書滿席手自讎校何敬容欲以女妻之静忌其太盛
距而不納時人服焉歴官太子舎人東宫領直遷丹陽
尹丞給事黄門侍即深為太宗所愛賞太清三年卒贈
侍中
鄱陽忠烈王恢字𢎞逹太祖第九子也幼聰頴年七嵗
能通孝經論語義發擿無所遺既長美風表渉獵史籍
齊隆昌中明帝作相内外多虞明帝就長沙宣武王懿
求諸弟有可委以腹心者宣武言恢焉眀帝以恢為寕
逺将軍甲仗百人衛東府且引為驃騎法曹行叅軍明
帝即位東宫建為太子舎人累遷北中即外兵叅軍前
軍主簿宣武之難逃在亰師髙祖義兵至恢於新林奉
迎以為輔國将軍時三吴多亂髙祖命出頓破崗建康
平還為冠軍将軍右衛将軍天監元年為侍中前将軍
領石頭戍軍事封鄱陽郡王食邑二千戸二年出為使
持莭都督南徐州諸軍事征虜将軍南徐州刺史四年
改授都督郢司二州諸軍事後将軍郢州刺史持莭如
故義兵初郢城内疾疫死者甚多不及藏殯及恢下車
遽命埋掩又遣四使廵行州部境内大治七年進號雲
麾將軍進督霍州八年復進號平西将軍十年徵為侍
中䕶軍将軍石頭戍軍事領宗正卿十一年出為使持
莭都督荆湘雍益寧南北梁南北秦九州諸軍事平西
将軍荆州刺史給鼓吹一部十三年遷散騎常侍都督
益寧南北秦沙七州諸軍事鎮西将軍益州刺史使持
莭如故便道之鎮成都去新城五百里陸路徃來悉訂
私馬百姓患焉累政不能改恢乃市馬千匹以付所訂
之家資其騎乗有用則以次發之百姓賴焉十七年徵
為侍中安前将軍領軍将軍十八年出為使持莭散騎
常侍都督荆湘雍梁益寕南北秦八州諸軍事征西将
軍開府儀同三司荆州刺史普通五年進號驃騎大将
軍七年九月薨於州時年五十一詔曰故使持莭散騎
常侍都督荆湘雍梁益寕南北秦八州諸軍事驃騎大
将軍開府儀同三司荆州刺史鄱陽王恢風度開朗器
情凝質爰在弱嵗美譽克宣洎於從政嘉猷載緝方入
正論道𢎞燮台階奄焉薨逝朕用傷慟於厥心宜隆寵
命以申朝典可贈侍中司徒王如故并給班劍二十人
諡曰忠烈遣中書舎人劉顯䕶喪事恢有孝性初鎮蜀
所生費太妃猶停都後於都下不豫恢未之知一夜忽
夢還侍疾既覺憂皇便廢寝食俄而都信至太妃已瘳
後又目有疾乆廢視瞻有北渡道人慧龍得治眼術恢
請之既至空中忽見聖僧及慧龍下針豁然開朗咸謂
精誠所致恢性通恕輕財好施凡歴四州所得俸禄随
而散之在荆州常從容問賓僚曰中山好酒趙王好吏
二者孰愈衆未有對者顧謂長史蕭琛曰漢時王侯藩
屏而已視事親民自有其職中山聴樂可得任性彭祖
代吏近於侵官今之王侯不守藩國當佐天子臨民清
白其優乎坐賓咸服世子範嗣範字世儀温和有器識
起家太子洗馬秘書即歴黄門即遷衛尉卿每夜自廵
警髙祖嘉其勞苦出為益州刺史開通劒道剋復華陽
増邑一千戸加鼓吹徵為領軍將軍侍中範雖無學術
而以籌畧自命爱竒翫古招集文才率意題章亦時有
竒致復出為使持莭都督雍梁東益南北秦五州諸軍
事鎮北将軍雍州刺史範作牧莅民甚得時譽撫循将
士盡獲歡心太清元年大舉北伐以範為使持莭征北
大将軍總督漢北征討諸軍事進伐穣城尋遷安北將
軍南豫州刺史侯景敗於渦陽退保夀陽乃改範為合
州刺史鎮合肥時景已蓄姦謀不臣将露範屢啓言之
朱异每抑而不奏及景圍京邑範遣世子嗣與裴之髙
䓁入援遷開府儀同三司進號征北将軍京城不守範
乃棄合肥出東闗請兵于魏遣二子為質魏人據合肥
竟不出師助範範進退無計乃泝流西上軍于摐陽遣
信告尋陽王尋陽要還九江欲共治兵西上範得書大
喜乃引軍至湓城以晋熙為晋州遣子嗣為刺史江州
郡縣輙更改易尋陽政令所行惟存一郡時論以此少
之既商旅不通信使距絶範數萬之衆皆無復食人多
餓死範恚發背薨時年五十二世子嗣字長𦙍容貌豐
偉腰帶十圍性驍果有膽畧倜儻不䕶細行而能傾身
養士皆得其死力範之薨也嗣猶據晋熙城中食盡士
乏絶景遣任約来攻嗣躬擐甲胄出壘拒之時賊勢方
盛咸勸且止嗣按劍叱之曰今之戰何有退乎此蕭嗣
效命死莭之秋也遂中流矢卒於陣
始興忠武王憺字僧逹太祖第十一子也數嵗所生母
吴太妃卒憺哀感傍人齊世弱冠為西中即法曹行叅
軍遷外兵叅軍義師起南康王承制以憺為冠軍将軍
西中即諮議叅軍遷相國從事中即與南平王偉留守
和帝立以憺為給事黄門侍即時巴東太守蕭慧訓子
璝䓁及巴西太守魯休烈舉兵逼荆州屯軍上明鎮軍
将軍蕭頴胄暴疾卒西朝甚懼尚書僕射夏侯詳議徵
兵雍州南平王偉遣憺赴之憺以書喻璝等旬日皆請
降是冬髙祖平建業明年春和帝将發江陵詔以憺為
使持莭都督荆湘益寕南北秦六州諸軍事平西将軍
荆州刺史未拜天監元年加安西将軍都督刺史如故
封始興郡王食邑三千戸時軍旅之後公私空乏憺厲
精為治廣闢屯田減省力役存問兵死之家供其窮困
民甚安之憺自以少年始居重任思欲開導物情乃謂
佐吏曰政之不臧士君子所冝共惜言可用用之可也
如不用於我何傷吾開懐矣爾其無吝於是小人知恩
而君子盡意民辭訟者皆立前待符教决於俄頃曹無
留事下無滯獄民益悦焉三年詔加鼓吹一部六年州
大水江溢堤壊憺親率府将吏冐雨賦丈尺築治之雨
甚水壮衆皆恐或請憺避焉憺曰王尊尚欲身塞河堤
我獨何心以免乃刑白馬祭江神俄而水退堤立邴州
在南岸數百家見水長驚走登屋緣樹憺募人救之一
口賞一萬估客數十人應募救焉州民乃以免又分遣
行諸郡遭水死者給棺槥失田者與糧種是嵗嘉禾生
於州界吏民歸美憺謙讓不受七年慈母陳太妃薨水
浆不入口六日居喪過禮髙祖優詔勉之使攝州任是
冬詔徵以本號還朝民為之歌曰始興王民之爹(徒可/反)
赴人急如水火何時復來哺乳我八年為平北將軍䕶
軍将軍領石頭戍事尋遷中軍将軍中書令俄領衛尉
卿憺性勞謙降意接士常與賓客連榻而坐時論稱之
是秋出為使持莭散騎常侍都督南北兖徐青冀五州
諸軍事鎮北将軍南兖州刺史九年春遷都督益寕南
梁南北秦沙六州諸軍事鎮西将軍益州刺史開立學
校勸課就業遣子映親受經焉由是多向方者時魏襲
巴南西圍南安南安太守垣季珪堅壁固守憺遣軍救
之魏人退走所收器械甚衆十四年遷都督荆湘雍寧
南梁南北秦七州諸軍事鎮右将軍荆州刺史同母兄
安成王秀将之雍州薨於道憺聞喪自投於地席槀哭
泣不飲不食者数日傾財産賻送部伍小大皆取足焉
天下稱其悌十八年徵為侍中中撫将軍開府儀同三
司領軍将軍普通三年十一月薨時年四十五追贈侍
中司徒驃騎将軍給班劍三十人羽葆鼓吹一部冊曰
咨故侍中司徒驃騎将軍始興王夫忠為令徳武謂止
戈于以用之載在前志王有佐命之元勲利民之厚徳
契濶二紀始終不渝是用方軌徃賢稽擇故訓鴻名美
義允臻其極今遣兼大鴻臚程爽諡曰忠武魂而有靈
歆兹顯號嗚呼哀哉憺未薨前夢改封中山王䇿授如
他日意頗惡之數旬而卒世子亮嗣
史臣曰自昔王者創業廣植親親割裂州國封建子弟
是以大旂少帛崇於魯衛盤石凝脂樹斯梁楚髙祖逺
遵前軌藩屏懿親至於安城南平鄱陽始興俱以名跡
著盖亦漢之閒平矣
　
　
　梁書卷二十二
欽定四庫全書
　梁書卷二十三
　　唐　散　騎　常　侍　姚　思　廉　撰
　列𫝊第十七
　　長沙嗣王業(子孝儼/弟藻)　永陽嗣王伯游
　　衡陽嗣王元簡　桂陽嗣王象
長沙嗣王業字静曠髙祖長兄懿之子也懿字元逹少
有令譽觧褐齊安南邵陵王行叅軍襲爵臨湘縣侯遷
太子舎人洗馬建安王友出為晋陵太守曽未朞月訟
理人和稱為善政入為中書侍即永眀季授持莭都督
梁南北秦沙四州諸軍事西戎校尉梁南梁二州刺史
加冠軍将軍是嵗魏人入漢中遂圍南鄭懿随機拒擊
傷殺甚多乃觧圍遁去懿又遣氐帥楊元秀攻魏歴城
臯蘭駱火坑池等六戍剋之魏人震懼邉境遂寕進號
征虜将軍増封三百戸遷督益寕二州軍事益州刺史
入為太子右衛率尚書吏部即衛尉卿永元二年裴叔
業據豫州反授持節征虜将軍督豫州諸軍事豫州刺
史領歴陽南譙二郡太守討叔業叔業懼降于魏既而
平西将軍崔慧景入冦京邑奉江夏王寳𤣥圍臺城齊
室大亂詔徵懿懿時方食投箸而起率銳卒三千人援
城慧景遣其子覺来拒懿奔擊大破之覺單騎走乗勝
而進慧景衆潰追奔之授侍中尚書右僕射未拜仍遷
尚書令都督征討水陸諸軍事持莭将軍如故増邑二
千五百戸時東昏肆虐茹法珍王咺之䓁執政宿臣舊
将並見誅夷懿既立元勲獨居朝右深為法珍䓁所憚
乃說東昏曰懿将行隆昌故事陛下命在晷刻東昏信
之将加酷刑而懿所親知之宻具舟江渚勸令西奔懿
曰古皆有死豈有叛走尚書令耶遂遇禍中興元年追
贈侍中中書監司徒宣徳太后臨朝改贈太傅天監元
年追崇丞相封長沙郡王諡曰宣武給九旒鸞輅輼輬
車黄屋左纛前後部羽葆鼓吹挽歌二部虎賁班劍百
人葬禮一依晋安平王故事業幼而明敏識度過人仕
齊為著作即太子舍人宣武之難與二弟藻象俱逃匿
髙祖既至乃赴于軍以為寕朔将軍中興二年除輔國
将軍南琅邪清河二郡太守天監二年襲封長沙王徵
為冠軍将軍量置佐史遷秘書監四年改授侍中六年
轉散騎常侍太子右衛率遷左驍騎将軍尋為中䕶軍
領石頭戍軍事七年出為使持節都督南兖兖徐青冀
五州諸軍事仁威将軍南兖州刺史八年徵為䕶軍九
年除中書令改授安後将軍鎮琅邪彭城二郡領南琅
邪太守十年徵為安右将軍散騎常侍十四年復為䕶
軍領南琅邪彭城鎮牙琅邪復徵中書令出為輕車将
軍湘州刺史業性敦䔍所在留恵深信因果䔍誠佛法
髙祖每嘉歎之普通三年徵為散騎常侍䕶軍将軍四
年改為侍中金紫光禄大夫七年薨時年四十八諡曰
元有文集行於世子孝儼嗣
孝儼字希荘聪慧有文才射策甲科除秘書即太子舍
人從幸華林園於座獻相風鳥華光殿景陽山䓁頌其
文甚美髙祖深賞異之普通元年薨時年二十三諡曰
章子眘嗣
藻字靖藝元王弟也少立名行志操清潔齊永元初釋
褐著作佐即天監元年封西昌縣侯食邑五百戸出為
持莭都督益寕二州諸軍事冠軍将軍益州刺史時天
下草創邉徼未安州民焦僧䕶聚衆數萬據郫樊作亂
藻年未弱冠集僚佐議欲自擊之或陳不可藻大怒斬
于階側乃乗平肩輿廵行賊壘賊弓亂射矢下如雨從
者舉楯禦箭又命除之由是人心大安賊乃夜遁藻命
騎追之斬首數千級遂平之進號信威將軍九年徴為
太子中庻子十年為左驍騎将軍領南琅邪太守入為
侍中藻性謙退不求聞逹善属文辭尤好古體自非公
讌未嘗妄有所為縱有小文成輙棄本十一年出為使
持莭都督雍梁秦三州竟陵随二郡諸軍事仁威将軍
寕蠻校尉雍州刺史十二年徵為使持莭都督南兖兖
徐青冀五州諸軍事兖州刺史軍號如故頻􁍤数鎮民
吏稱之推善下人常如弗及徵為太子詹事普通三年
遷領軍将軍加侍中六年為軍師将軍與西豐侯正徳
北伐渦陽輙班師為有司所奏免官削爵土七年起為
宗正卿八年復封爵尋除左衛将軍領歩兵校尉大通
元年遷侍中中䕶軍時渦陽始降乃以藻為使持節北
討都督征北大将軍鎮于渦陽二年為中權将軍金紫
光禄大夫置佐史加侍中中大通元年遷䕶軍将軍中
權如故三年為中将軍太子詹事出為丹陽尹髙祖每
歎曰子弟並如迦葉吾復何憂迦葉藻小名也入為安
左将軍尚書左僕射加侍中藻固辭不就詔不許大同
五年遷中衛将軍開府儀同三司中書令侍中如故藻
性恬静獨處一室床有膝痕宗室衣冠莫不楷則常以
爵祿太過每思屏退門庭閑寂賓客罕通太祖尤敬愛
之自遭家禍恒布衣蒲席不食鮮禽非在公庭不聴音
樂髙祖每以此稱之出為使持莭督南徐州刺史侯景
亂藻遣長子彧率兵入援及城開加散騎常侍大将軍
景遣其儀同蕭邕代之據京口藻因感氣疾不自療或
勸奔江北藻曰吾國之台鉉位任特隆既不能誅翦逆
賊正當同死朝廷安能投身異類欲保餘生因不食累
日太清三年薨時年六十七
永陽嗣王伯游字士仁髙祖次兄敷之子敷字仲逹觧
褐齊後将軍征虜行參軍轉太子舍人洗馬遷丹陽尹
丞入為太子中舍人除建威将軍隨郡内史招懐逺近
黎庻安之以為前後之政莫之及也進號寕朔将軍徵
為廬陵王諮議叅軍建武四年薨髙祖即位追贈侍中
司空封永陽郡王諡曰昭伯游美風神善言𤣥理天監
元年四月詔曰兄子伯游雖年識未𢎞意尚粗可浙東
奥區冝湏撫莅可督會稽東陽新安永嘉臨海五郡諸
軍事輔國将軍會稽太守襲封永陽郡王五年薨時年
二十三諡曰恭
衡陽嗣王元簡字熈逺髙祖第四弟暢之子暢仕齊至
太常封江陵縣侯卒天監元年追贈侍中驃騎大将軍
開府儀同三司封衡陽郡王諡曰宣元簡三年襲封除
中書即遷會稽太守十三年入為給事黄門侍即出為
持節都督廣交越三州諸軍事平越中即将廣州刺史
還為太子中庻子遷使持莭都督郢司霍三州諸軍事
信武将軍郢州刺史十八年正月卒於州諡曰孝子俊
嗣
桂陽嗣王象字世翼長沙宣武王第九子也初叔父融
仕齊至太子洗馬永元中宣武之難融遇害髙祖平京
邑贈給事黄門侍即天監元年加散騎常侍撫軍大将
軍封桂陽郡王諡曰簡無子乃詔象為嗣襲封爵象容
止閑雅善於交逰事所生母以孝聞起家寕逺将軍丹
陽尹到官未幾簡王妃薨去職服闋復授明威将軍丹
陽尹象生長深宫始親庻政舉無失徳朝廷稱之出為
持莭督司霍郢三州諸軍事征逺将軍郢州刺史尋遷
湘衡二州諸軍事輕車将軍湘州刺史湘州舊多虎暴
及象在任為之静息故老咸稱徳政所感除中書侍即
俄以本官行石頭戍軍事轉給事黄門侍即兼領軍又
以本官兼宗正卿尋遷侍中太子詹事未拜改授持莭
督江州諸軍事信武将軍江州刺史以疾免尋除太常
卿加侍中遷秘書監領步兵校尉大同二年薨諡曰敦
子慥嗣
史臣曰長沙諸嗣王並承襲土宇光有藩服桂陽王象
以孝聞在於牧湘猛虎息暴盖徳恵所致也昔之善政
何以加焉
　
　
　
　
　
　
　
　梁書卷二十三
　梁書卷二十三考證
長沙嗣王業𫝊鎮牙琅邪○牙或係守與于之訛
藻𫝊十一年出為使持莭都督雍梁秦三州○各本俱
　脫十字今据上文十年下文十二年増正
　
　
　
　
　
　
　
　
　
　
　
　梁書卷二十三考證
欽定四庫全書卷
　梁書卷二十四
　　唐　散　騎　常　侍　姚　思　亷　撰
　列𫝊第十八
　　蕭景(弟昌/)　(昂/)　(昱/)
蕭景字子昭髙祖從父弟也父崇之字茂敬即左光禄
大夫道賜之子道賜三子長子尚之字茂先次太祖文
皇帝次崇之初左光禄居於郷里専行禮讓為衆所推
仕歴宗太尉江夏王叅軍終於治書侍御史齊末追贈
散騎常侍左光祿大夫尚之敦厚有徳器為司徒建安
王中兵參軍一府稱為長者琅邪王僧䖍尤善之每事
多與議決遷歩兵校尉卒官天監初追諡文宣侯尚之
子靈鈞仕齊廣徳令髙祖義師至行會稽郡事頃之卒
髙祖即位追封東昌縣侯邑一千戸子謇嗣崇之以幹
能顯為政尚嚴厲官至冠軍将軍東陽太守永明中錢
唐唐㝢之反别衆破東陽崇之遇害天監初追諡忠簡
侯景八嵗随父在郡居喪以毁聞既長好學才辯能斷
齊建武中除晋安王國左常侍遷永寧令政為百城最
永嘉太守范述曽居郡號稱亷平雅服景為政乃牓郡
門曰諸縣有疑滯者可就永寕令决頃之以疾去官永
嘉人胡仲宣等千人詣闕表請景為郡不許還為驃騎
行參軍永元二年以長沙宣武王懿勲除歩兵校尉是
冬宣武王遇害景亦逃難髙祖義師至以景為寕朔将
軍行南兖州軍事時天下未定江北傖楚各據塢壁景
示以威信渠帥相率面縛請罪旬日境内皆平中興二
年遷督南兖州諸軍事輔國将軍監南兖州髙祖踐阼
封吴平縣侯食邑一千戸仍為使持莭都督北兖徐青
冀四州諸軍事冠軍将軍南兖州刺史詔景母毛氏為
國太夫人禮如王國太妃假金章紫綬景居州清恪有
威裁明觧吏職文案無壅下不敢欺吏人畏敬如神會
年荒計口賑卹為饘粥於路以賦之死者給棺具人甚
賴焉天監四年王師北伐景帥衆出淮陽進屠宿豫丁
母憂詔起攝職五年班師除太子右衛率遷輔國将軍
衛尉卿七年遷左驍騎將軍兼領軍将軍領軍管天下
兵要監局官僚舊多驕侈景在職峻切官曹肅然制局
監皆近倖頗不堪命以是不得久留中尋出為使持莭
督雍梁南北秦郢州之竟陵司州之随郡諸軍事信武
将軍寕蠻校尉雍州刺史八年三月魏荆州刺史元志
率衆七萬㓂潺溝驅廹羣蠻羣蠻悉渡漢水來降議者
以蠻累為邉患可因此除之景曰窮來歸我誅之不祥
且魏人來侵每為矛楯若悉誅蠻則魏軍無礙非長策
也乃開樊城受降因命司馬朱思逺寕蠻長史曹義宗
中兵叅軍孟恵儁擊志於潺溝大破之生擒志長史杜
景斬首萬餘級流屍盖漢水景遣中兵參軍崔繢率軍
士收而瘞焉景初到州省除叅迎羽儀器服不得煩擾
吏人修營城壘申警邉備理辭訟勸農桑郡縣皆改莭
自厲州内清肅緣漢水陸千餘里抄盗絶迹十一年徵
右衛将軍領石頭戍軍事十二年復為使持莭督南北
兖北徐青冀五州諸軍事信威将軍南兖州刺史十三
年徵為領軍将軍直殿省知十州損益事月加祿五萬
景為人雅有風力長於辭令其在朝廷為衆所瞻仰於
髙祖屬雖為從弟而禮寄甚隆軍國大事皆與議決十
五年加侍中十七年太尉揚州刺史臨川王宏坐法免
詔曰揚州應湏緝理宜得其人侍中領軍将軍吴平侯
景才任此舉可以安右將軍監揚州并置佐史侍中如
故即宅為府景越親居揚州辭讓甚懇惻至於涕泣髙
祖不許在州尤稱明斷符教嚴整有田舎老姥嘗訴得
符還至縣縣吏未即發姥語曰蕭監州符火爄汝手何
敢留之其為人所畏敬如此十八年累表陳觧髙祖未
之許明年出為使持莭散騎常侍都督郢司霍三州諸
軍事安西将軍郢州刺史将發髙祖幸建興苑餞别為
之流涕既還宫詔給鼓吹一部在州復有能名齊安竟
陵郡接魏界多盗賊景移書告示魏即禁塢戍保境不
復侵略普通四年卒于州時年四十七詔贈侍中中撫
軍開府儀同三司諡曰忠子勵嗣
昌字子建景第二弟也齊豫章末為晋安王左常侍天
監初除中書侍即出為豫章内史五年加寕朔将軍六
年遷持莭督廣交越桂四州諸軍事輔國将軍平越中
即将廣州刺史七年進號征逺将軍九年分湘州置衡
州以昌為持莭督廣州之綏建湘州之始安諸軍事信
武将軍衡州刺史坐免十三年起為散騎侍即尋以本
官兼宗正卿其年出為安右長史累遷太子中庻子通
直散騎常侍又兼宗正卿昌為人亦眀悟然性好酒酒
後多過在州郡每醉輙逕出入人家或獨詣草野其於
刑戮頗無期度醉時所殺醒或求焉亦無悔也屬為有
司所劾入留京師忽忽不樂遂縱酒虚悸在石頭東齋
引刀自刺左右救之不殊十七年卒時年三十九子伯
言
昂字子明景帝三弟也天監初累遷司徒右長史出為
輕車将軍監南兖州初兄景再為南兖徳恵在人及昂
來代時人方之馮氏徴為琅邪彭城二郡太守軍號如
先復以輕車将軍出為廣州刺史普通二年為散騎常
侍信威将軍四年轉散騎侍郎中領軍太子中庻子出
為吴興太守大通二年徵為仁威将軍衛尉卿尋為侍
中兼領軍将軍中大通元年為領軍将軍二年封湘隂
縣侯邑一千戸出為江州刺史大同元年卒時年五十
三諡曰恭
昱字子貞景第四弟也天監初除秘書郎累遷太子舎
人洗馬中書舍人中書侍即每求自試髙祖以為淮南
永嘉襄陽郡並不就志願邉州髙祖以其輕脫無威望
抑而不許遷給事黄門侍即上表曰夏初陳啓未垂採
照追懐慙懼實戰胸心臣聞暑雨祁寒小人猶怨榮枯
寵辱誰能忘懐臣藉以徃因得預枝戚之重縁報既雜
時聞坎壈之運昔在齊季義師之始臣乃幼弱粗有識
慮東西阻絶歸赴無由雖未能負戈擐甲實銜淚憤懣
?伏東境備履艱危首尾三年亟移數處雖復飢寒切
身亦不以凍餒為苦每渉驚疑惶怖失魄既乖致命之
莭空有項領之憂希望開泰兾蒙共樂豈期二十餘年
功名無紀畢此身骸方填溝壑丹誠素願溘至長罷俯
自哀憐能不傷歎夫自媒自衒誠哉可鄙自譽自伐實
在可羞然量已揆分自知者審陳力就列寕敢空言是
以常願一試屡成干請夫上應𤣥象實不易叨錦不輕
裁誠難其製過去業鄣所以致乖算測聖監既謂臣愚
短不可試用豈容久居顯禁徒穢黄樞忝竊稍積恐招
物議請觧今職乞屏退私門伏願天照特垂允許臣雖
叨榮两宫報効無地方違省闥伏深戀悚髙祖手詔荅
曰昱表如此古者用人必前明試皆湏績用既立乃可
自退之髙昔漢光武兄子章興二人並有名宗室就欲
習吏事不過章為平隂令興為緱氏宰政事有能方遷
郡守非直政績見稱即是光武猶子昱之才地豈得比
類焉徃嵗處以淮南郡既不肯行續用為招逺将軍鎮
北長史襄陽太守又以邉外致辭改除招逺将軍永嘉
太守復云内地非願復問晋安臨川随意所擇亦復不
行觧巾臨郡事不為薄數有致辭意欲何在且昱諸兄
逓居連率相繼推轂未嘗缺嵗其同産兄景今正居藩
鎮朕豈厚於景而薄於昱正是朝序物議次第若斯於
其一門差自無愧無論今日不得如此昱兄弟昔在布
衣以處成長於何取立豈得任情反道背天違地孰謂
朝廷無有憲章特是未欲致之於理既表觧職可聴如
啓坐免官因此杜門絶朝覲國家慶弔不復通普通五
年坐於宅内鑄錢為有司所奏下廷尉得免死徙臨海
郡行至上虞有敕追還且令受菩薩戒昱既至恂恂盡
禮改意蹈道持戒又精潔髙祖甚嘉之以為招逺将軍
晋陵太守下車勵名迹除煩苛眀法憲嚴於姦吏優養
百姓旬日之間郡中大化俄而暴疾卒百姓行坐號哭
市里為之諠沸設祭奠於郡庭者四百餘人田舍有女
人夏氏年百餘嵗扶曽孫出郡悲泣不自勝其恵化所
感如此百姓相率為立廟建碑以紀其徳又詣京師求
贈諡詔贈湘州刺史諡曰恭
史臣曰髙祖光有天下慶命傍流枝戚屬㜕咸被任遇
蕭景之才辯識斷益政佐時盖梁宗室令望者矣
　
　
　
　
　
　
　
　
　
　
　
　
　梁書卷二十四
　梁書卷二十四考證
蕭景𫝊蕭景字子昭○昭南史作照
江北傖楚各據塢壁○江南史作沔
　
　
　
　
　
　
　
　
　
　
　
　
　梁書卷二十四考證
欽定四庫全書
　梁書卷二十五
　　唐　散　騎　常　侍　姚　思　廉　撰
　列𫝊第十九
　　周捨　　徐勉
周捨字㫒逸汝南安城人晋左光禄大夫顗之八世孫
也父顒齊中書侍即有名於時捨幼聰頴顒異之臨卒
謂曰汝不患不富貴但當持之以道徳既長博學多通
尤精義理善誦書背文諷說音韻清辯起家齊太學博
士遷後軍行參軍建武中魏人吴包南歸有儒學尚書
僕射江祏招包講捨造坐累折包辭理遒逸由是名為
口辯王亮為丹陽尹聞而恱之辟為主簿政事多委焉
遷太常丞梁臺建為奉常丞髙祖即位博求異能之士
吏部尚書范雲與顒素善重捨才器言之於髙祖召拜
尚書祠部即時天下草創禮儀損益多自捨出尋為後
軍記室參軍秣陵令入為中書通事舍人累遷太子洗
馬散騎常侍中書侍即鴻臚卿時王亮得罪歸家故人
莫有至者捨獨敦恩舊及卒身營殯葬時人稱之遷尚
書吏部郎太子右衛率右衛將軍雖居職屢徙而常留
省内罕得休下國史詔誥儀體法律軍旅謀謨皆兼掌
之日夜侍上預機宻二十餘年未甞離左右捨素辯給
與人汎論談謔終日不絶口而竟無一言漏泄機事衆
尤歎服之性儉素衣服器用居處牀席如布衣之貧者
每入官府雖廣夏華堂閨閤重邃捨居之則塵涘滿積
以荻為鄣壊亦不營為右衛母憂去職起為明威将軍
右驍騎将軍服闋除侍中領歩兵校尉未拜仍遷貟外
散騎常侍太子左衛率頃之加散騎常侍本州大中正
遷太子詹事普通五年南津獲武陵太守白渦書許遺
捨面錢百萬津司以聞雖書自外入猶為有司所奏捨
坐免遷右驍騎将軍知太子詹事以其年卒時年五十
六上臨哭哀慟左右詔曰太子詹事豫州大中正捨奄
至殞喪惻愴于懐其學思堅明志行開敏劬勞機要多
歴嵗年才用未窮彌可嗟慟冝隆追逺以旌善人可贈
侍中䕶軍將軍鼓吹一部給東園秘器朝服一具衣一
襲喪事随由資給諡曰簡子明年又詔曰故侍中䕶軍
将軍簡子捨義該𤣥儒博窮文史奉親能孝事君盡忠
歴掌機宻清貞自居食不重味身靡兼衣终亡之日内
無妻妾外無田宅两兒單貧有過古烈徃者南司白渦
之劾恐外議謂朕有私致此黜免追愧若人一介之善
外可量加褒異以旌善人二子𢎞義𢎞信
徐勉字脩仁東海郯人也祖長宗宋髙祖霸府行參軍
父融南昌相勉幼孤貧早勵清莭年六嵗時属霖雨家
人祈霽率爾為文見稱耆宿及長䔍志好學起家國子
生太尉文憲公王儉時為祭酒每稱勉有宰輔之量射
策舉髙第補西陽王國侍即尋遷太學博士鎮軍參軍
尚書殿中即以公事免又除中兵即領軍長史琅邪王
元長才名甚盛嘗欲與勉相識每托人召之勉謂人曰
王即名髙望促難可輕􁣃衣裾俄而元長及禍時人莫
不服其機鍳初與長沙宣武王遊髙祖深器賞之及義
兵至京邑勉扵新林謁見髙祖甚加恩禮使管書記髙
祖踐阼拜中書侍郎遷建威将軍後軍諮議參軍本邑
中正尚書左丞自掌樞憲多所紏舉時論以為稱職天
監二年除給事黄門侍郎尚書吏部郎參掌大選遷侍
中時王師北伐候驛填委勉參掌軍書劬勞夙夜動經
數旬乃一還宅每還羣犬驚吠勉歎曰吾憂國忘家乃
至於此若吾亡後亦是傳中一事六年除給事中五兵
尚書遷吏部尚書勉居選官彛倫有序既閑尺牘兼善
辭令雖文案填積坐客充滿應對如流手不停筆又該
綜百氏皆為避諱常與門人夜集客有虞暠求詹事五
官勉正色荅云今夕止可談風月不宜及公事故時人
咸服其無私除散騎常侍領逰擊将軍未拜改領太子
右衛率遷左衛将軍領太子中庻子侍東宫昭明太子
尚幼敕知宫事太子禮之甚重毎事詢謀嘗於殿内講
孝經臨川静恵王尚書令沈約備二傅勉與國子祭酒
張充為執经王瑩張稷栁憕王暕為侍講時選極親賢
妙盡時譽勉陳讓數四又與沈約書求換侍講詔不許
然後就焉轉太子詹事領雲騎將軍尋加散騎常侍遷
尚書右僕射詹事如故又改授侍中頻表觧宫職優詔
不許時人間喪事多不遵禮朝終夕殯相尚以速勉上
䟽曰禮記問喪云三日而後歛者以俟其生也三日而
不生亦不生矣自頃以來不遵斯制送終之禮殯以朞
日潤屋豪家乃或半晷衣衾棺椁以速為榮親戚徒𨽻
各念休反故屬纊纔畢灰釘已具忘狐鼠之顧歩愧燕
雀之徊翔傷情滅理莫此為大且人子承衾之時志懣
心絶䘮事所資悉闗他手愛憎深淺事實難原如覘視
或爽存沒違濫使萬有其一怨酷已多豈若緩其告歛
之晨申其望生之冀請自今士庻冝悉依古三日大歛
如有不奉加以紏绳詔可其奏尋授宣恵将軍置佐史
侍中僕射如故又除尚書僕射中衛将軍勉以舊恩越
升重位盡心奉上知無不為爰自小選迄於此職常參
掌衡石甚得士心禁省中事未甞漏洩每有表奏輙焚
藁草博通經史多識前載朝儀國典婚冠吉㐫勉皆預
圖議普通六年上脩五禮表曰臣聞立天之道曰隂與
陽立人之道曰仁與義故稱導之以徳齊之以禮夫禮
所以安上治人𢎞風訓俗經國家利後嗣者也唐虞三
代咸必由之在乎有周憲章尤備因殷革夏損益可知
雖復經禮三百曲禮三千經文三百威儀三千其大歸
有五即宗伯所掌典禮吉為上凶次之賓次之軍次之
嘉為下也故祠祭不以禮則不齊不荘䘮紀不以禮則
背死忘生者衆賓客不以禮則朝覲失其儀軍旅不以
禮則致亂於師律冠婚不以禮則男女失其時為國修
身於斯攸急洎周室大壊王道既衰官守斯文日失其
序禮樂征伐出自諸侯小雅盡廢舊章缺矣是以韓宣
適魯知周公之徳叔侯在晋辨郊勞之儀戰國從横政
教愈冺暴秦滅學掃地無餘漢氏欎興日不暇給猶命
叔孫於外野方知帝王之為貴末葉紛綸逓有興毁或
以武功銳志或好黄老之言禮義之式於焉中止及東
京曹襃南宫制述集其散畧百有餘萹雖寫以尺簡而
終闕平奏其後兵革相尋異端互起章句既淪爼豆斯
輟方領矩歩之容事滅於旌鼓蘭臺石室之文用盡於
帷盖至乎晋初爰定新禮荀顗制之於前摯虞删之於
末既而中原䘮亂罕有所遺江左草創因循而已釐革
之風是則未暇伏惟陛下睿明啓運先天改物揆亂惟
武經時以文作樂在乎功成制禮𢎞於業定光啓二學
皇枝䓁於貴遊闢兹五館草莱升以好爵爰自受命迄
于告成盛徳形容備矣天下能事畢矣明明穆穆無徳
而稱焉至若𤣥符靈貺之祥浮溟機山之賮固亦日書
左史副在司存今可得而畧也是以命彼羣才搜甘泉
之法延兹碩學闡曲臺之儀淄上淹中之儒連蹤繼軌
負笈懐鉛之彦匪旦伊夕諒以化穆三雍人從五典秩
宗之教勃焉以興伏尋所定五禮起齊永明三年太子
歩兵校尉伏曼容表求制一代禮樂于時參議置新舊
學士十人止脩五禮諮禀衛將軍丹陽尹王儉學士亦
分住郡中製作歴年猶未克就及文憲薨殂遺文散逸
後又以事付國子祭酒何𦙍經渉九載猶復未畢建武
四年允還東山齊明帝敕委尚書令徐孝嗣舊事本末
随在南第永元中孝嗣於此遇禍又多零落當時鳩歛
所餘權付尚書左丞蔡仲熊驍騎将軍何佟之共掌其
事時脩禮局住在國子學中門外東昏之代頻有軍火
其所散失又踰太半天監元年佟之啟審省置之宜敕
使外詳時尚書參詳以天地初革庻務權輿冝俟隆平
徐議刪撰欲且省禮局併還尚書儀曹詔旨云禮壊樂
缺故國異家殊實冝以時脩定以為永准但頃之修撰
以情取人不以學進其掌知者以貴總一不以稽古所
以歴年不就有名無實此既經國所先外可議其人人
定便即撰次於是尚書僕射沈約䓁參議請五禮各置
舊學士一人人各自舉學士二人相助抄撰其中有疑
者依前漢石渠後漢白虎随源以聞請旨斷决乃以舊
學士右軍記室參軍明山賓掌吉禮中軍騎兵參軍嚴
植之掌凶禮中軍田曹行參軍兼太常丞賀瑒掌賓禮
征虜記室參軍陸璉掌軍禮右軍參軍司馬裴掌嘉禮
尚書左丞何佟之總參其事佟之亡後以鎮北諮議參
軍伏暅代之後又以暅代嚴植之掌凶禮暅尋遷官以
五經博士繆昭掌凶禮復以禮儀深廣紀載殘缺宜湏
博論共盡其致更使鎮軍将軍丹陽尹沈約太常卿張
充及臣三人同參厥務臣又奉别敕總知其事末又使
中書侍即周捨庾於陵二人復豫叅知若有疑義所掌
學士當職先立議通諮五禮舊學士及參知各言同異
條牒啟聞决之制旨疑事既多嵗時又積制旨裁斷其
數不少莫不網羅經誥玉振金聲義貫幽微理入神契
前儒所不釋後學所未聞凡諸奏決皆載篇首具列聖
旨為不刋之則洪規盛範冠絶百王茂實英聲方垂千
載寕孝宣之能擬豈孝章之足云五禮之職事有繁蕳
及其列畢不得同時嘉禮儀注以天監六年五月七日
上尚書合十有二秩百一十六卷五百三十六條賓禮
儀注以天監六年五月二十日上尚書合十有七秩一
百三十三卷五百四十五條軍禮儀注以天監九年十
月二十九日上尚書合十有八秩一百八十九卷二百
四十條吉禮儀注以天監十一年十一月十日上尚書
合二十有六秩二百二十四卷一千五條凶禮儀注以
天監十一年十一月十七日上尚書合四十有七秩五
百一十四卷五千六百九十三條大凡一百二十秩一
千一百七十六卷八千一十九條又列副秘閣及五經
典書各一通繕寫校定以普通五年二月始獲洗畢竊
以撰正履禮厯代罕就皇明在運厥功克成周代三千
舉其盈數今之八千随事附益質文相變故其數兼倍
猶如八卦之爻因而重之錯綜成六十四也昔文武二
王所以綱紀周室君臨天下公旦修之以致太平龍鳯
之瑞自斯厥後甫備兹日孔子曰其有繼周雖百代可
知豈所謂齊功比羙者歟臣以庸識謬司其任淹留厯
稔允當斯責兼勒成之初未遑表上寔由才輕務廣思
力不周永言慙惕無忘寤寐自今春輿駕将親六師搜
尋軍禮閱其條章靡不該備所謂郁郁文哉煥乎洋溢
信可以懸諸日月頒之天下者矣愚心喜忭彌思陳述
兼前後聨官一時皆逝臣雖幸存耄已将及慮皇世大
典遂闕騰奏不任下情輙具載撰脩始末并職掌人所
成卷秩條目之數謹拜表以聞詔曰經禮大備政典載
𢎞今詔有司案以行事也又詔曰勉表如此因革允釐
憲章孔備功成業定於是乎在可以光被八表施諸百
代俾萬世之下知斯文在斯主者其按以遵行勿有失
墜尋加中書令給親信二十人勉以疾自陳求觧内任
詔不許乃令停下省三日一朝有事遣主書論決脚疾
轉劇久闕朝覲固陳求觧詔乃賚假湏疾差還省勉雖
居顯位不營産業家無蓄積俸禄分贍親族之窮乏者
門人故舊或從容致言勉乃荅曰人遺子孫以財我遺
之以清白子孫才也則自致輜軿如其不才終為他有
甞為書誡其子崧曰吾家世清亷故常居貧素至於産
業之事所未嘗言非直不經營而已薄躬遭逢遂至今
日尊官厚祿可謂備之每念叨竊若斯豈由才致仰藉
先代風範及以福慶故臻此耳古人所謂以清白遺子
孫不亦厚乎又云遺子黄金滿贏不如一經詳求此言
信非徒語吾雖不敏實有本志庻得遵奉斯義不敢墜
失所以顯貴以來将三十載門人故舊亟薦便冝或使
創闢田園或勸興立邸店又欲舳艫運致亦令貨殖聚
歛若此衆事皆距而不納非謂拔葵去織且欲省息紛
紜中年聊於東田營小園者非在播藝事以要利入正
欲穿池種樹少寄情賞又以郊際閒曠終可為宅儻獲
懸車致事實欲歌哭於斯慧日十住等既應營婚又湏
住止吾清明門宅無相容處所以爾者亦復有以前割
西邉施宣武寺既失西廂不復方幅意亦謂此逆旅舎
耳何事湏華常恨時人謂是我宅古徃今來豪富繼踵
髙門甲第連闥洞房宛其死矣定是誰室但不能不為
培塿之山聚石移果雜以花卉以娱休沐用託性靈随
便架立不在廣大惟功徳處小以為好所以内中逼促
無復房宇近營東邉兒孫二宅乃藉十住南還之資其
中所湏猶為不少既牽挽不至又不可中塗而輟郊間
之園遂不辦保貨與韋黯乃獲百金成就两宅已消其
半尋園價所得何以至此由吾經始厯年粗已成立桃
李茂宻桐竹成隂塍陌交通渠畎相屬華樓逈榭頗有
臨眺之羙孤峯叢薄不無紏紛之興瀆中並饒菰蒋湖
裏殊富芰蓮雖云人外城闕宻邇韋生欲之亦雅有情
趣追述此事非有吝心盖是筆勢所至耳憶謝靈運山
家詩云中為天地物今成鄙夫有吾此園有之二十載
矣今為天地物物之與我相校幾何哉此吾所餘今以
分汝營小田舎親累既多理亦湏此且釋氏之教以財
物謂之外命儒典亦稱何以聚人曰財况汝曹常情安
得忘此聞汝所買姑孰田地甚為舄鹵彌復何安所以
如此非物竸故也雖事異寝丘聊可髣髴孔子曰居家
理治可移於官既已營之冝使成立進退兩亡更貽恥
笑若有所收獲汝可自分贍内外大小宜令得所非吾
所知又復應沾之諸女耳汝既居長故有此及凡為人
長殊復不易當使中外諧緝人無間言先物後已然後
可貴老生云後其身而身先若能爾者更招巨利汝當
自朂見賢思齊不冝忽畧以棄日也棄日乃是棄身身
名羙惡豈不大哉可不慎歟今之所敕畧言此意正謂
為家以来不事資産既立墅舍以乖舊業陳其始末無
愧懐抱兼吾年時朽暮心力稍殫牽課奉公畧不克舉
其中餘暇裁可自休或復冬日之陽夏日之隂良辰美
景文案閒隙負杖躡屩逍遥陋館臨池觀魚披林聴鳥
濁酒一杯彈琴一曲求數刻之暫樂庻居常以待終不
宜復勞家間細務汝交闗既定此書又行凡所資湏付
給如别自茲以後吾不復言及田事汝亦勿復與吾言
之假使堯水湯旱吾豈知如何若其滿庾盈箱爾之幸
遇如斯之事並無俟令吾知也記云夫孝者善繼人之
志善述人之事今且望汝全吾此志則無所恨矣勉第
二子悱卒痛悼甚至不欲久廢王務乃為荅客喻其辭
曰普通五年春二月丁丑余第二息晋安内史悱喪之
問至焉舉家傷悼心情若隕二宫並降中使以相慰朂
親遊賓客畢来弔問輙慟哭失聲悲不自已所謂父子
天性不知涕之所從來也於是門人慮其肆情所鍾容
致委頓乃歛袵而進曰僕聞古徃今來理運之常數春
榮秋落氣象之定期人居其間譬諸逆旅生寄死歸著
於通論是以深識之士悠爾忘懐東門歸無之㫖見稱
徃哲西河䘮明之過取誚友朋足下受遇於朝任居端
右憂深責重休戚是均冝其遺情下流止哀加飯上存
奉國俯示隆家豈可縱此無益同之兒女傷神損識或
虧生務門下竊議咸為君侯不取也余雪泣而荅曰彭
殤之逹義延吴之雅言亦常聞之矣頋所以未能弭意
者請陳其說夫植樹階庭欽柯葉之茂為山累仞惜覆
簣之功故秀而不實尼父為之歎息析彼岐路楊子所
以留連事有可深聖賢靡抑今吾所悲亦以悱始踰立
嵗孝悌之至自㓜而長文章之羙得之天然好學不倦
居無塵雜多所著述盈帙滿笥淡然得失之際不見喜
愠之容及翰飛東朝參伍盛列其所遊徃皆一時才俊
賦詩頌詠終日忘疲毎從容謂吾以遭逄時來位隆任
要當應推賢下士先物後身然後可以報恩明主克保
元吉俾余二紀之中忝竊若是幸無大過者繄此子之
助焉自出閩區政存清静兾其旋反少慰衰暮言念今
日𦕈然長徃加以闔棺千里之外未知歸骨之期雖復
無情之倫庸詎不痛於昔夷甫孩抱中物尚盡慟以待
賓安仁未及七旬猶慇懃於詞賦况夫名立官成半途
而廢者亦焉可己巳哉求其此懐可謂苗實之義諸賢
既貽格言喻以大理即日輟哀命駕修職事焉中大通
三年又以疾自陳移授特進右光祿大夫侍中中衛将
軍置佐史餘如故増親信四十人兩宫參問冠盖結轍
服膳醫藥皆資天府有敕每欲臨幸勉以拜伏有虧頻
啓停出詔許之遂停輿駕大同元年卒時年七十髙祖
聞而流涕即日車駕臨殯乃詔贈特進右光禄大夫開
府儀同三司餘並如故給東園祕器朝服一具衣一襲
賻錢二十萬布百匹皇太子亦舉哀朝堂諡曰簡肅公
勉善屬文勤著述雖當幾務下筆不休嘗以起居注煩
雜乃加刪撰為别起居注六百卷左丞彈事五卷在選
曹撰選品五卷齊時撰太廟祝文二卷以孔釋二教殊
途同歸撰會林五十卷凡所著前後二集四十五卷又
為婦人集十卷皆行於世大同三年故佐史尚書左丞
劉覧䓁詣闕陳勉行状請刋石紀徳即降詔許立碑於
墓云
悱字敬業幼聪敏能属文起家著作佐即轉太子舍人
掌書記之任累遷洗馬中舎人猶管書記出入宫坊者
厯稔以足疾出為湘東王友遷晋安内史
陳吏部尚書姚察曰徐勉少而厲志忘食發憤脩身慎
言行擇交逰加運屬興王依光日月故能明經術以綰
青紫出閭閻而取卿相及居重任竭誠事主動師古始
依則先王提衡端軌物無異議為梁宗臣盛矣
　
　
　
　
　
　
　
　
　
　
　
　
　
　梁書卷二十五
　梁書卷二十五考證
徐勉𫝊又為婦人集十卷○南史作又為人章表集十
　卷
　
　
　
　
　
　
　
　
　
　
　
　
　梁書卷二十五考證
欽定四庫全書
　梁書卷二十六
　　唐　散　騎　常　侍　姚　思　廉　撰
　列𫝊第二十
　　范岫　　傅昭(弟映/)　　蕭琛　　陸杲
范岫字懋賓濟陽考城人也髙祖宣晋徴士父羲宋兗
州别駕岫早孤事母以孝聞與吴興沈約俱為蔡興宗
所禮泰始中起家奉朝請興宗為安西將軍引為主簿
累遷臨海長城二縣令驃騎參軍尚書刪定即䕶軍司
馬齊司徒竟陵王子良記室參軍累遷太子家令文恵
太子之在東宫沈約之徒以文才見引岫亦預焉岫文
雖不逮約而名行為時軰所與博渉多通尤悉魏晋以
來吉㐫故事約常稱曰范公好事該博胡廣無以加南
鄉范雲謂人曰諸君進止威儀當問范長頭以岫多識
前代舊事也遷國子博士永眀中魏使至有詔妙選朝
士有詞辯者接使於界首以岫兼淮隂長史迎焉還遷
尚書左丞母憂去官尋起攝職出為寕朔將軍南蠻長
史南羲陽太守未赴職遷右軍諮議參軍郡如故除撫
軍司馬出為建威将軍安成内史入為給事黄門侍郎
遷御史中丞領前軍將軍南北兗二州大中正永元末
出為輔國將軍冠軍晋安王長史行南徐州事義師平
京邑承制徵為尚書吏部郎參大選梁臺建為度支尚
書天監五年遷散騎常侍光禄大夫侍皇太子給扶六
年領太子左衛率七年徙通直散騎常侍右衛将軍中
正如故其年表致事詔不許八年出為晋陵太守秩中
二千石九年入為祠部尚書領右驍騎将軍其年遷金
紫光祿大夫加親信二十人十三年卒官時年七十五
賻錢五萬布百匹岫身長七尺八寸恭敬儼恪進止以
禮自親喪之後蔬食布衣以終身每所居官恒以亷潔
著稱為長城令時有梓材巾箱至數十年經貴遂不改
易在晋陵惟作牙管筆一雙猶以為費所著文集禮論
雜儀字訓行於世二子襃偉
傅昭字茂逺北地靈州人晋司𨽻校尉咸七世孫也祖
和之父淡善三禮知名宋世淡事宋竟陵王劉誕誕反
淡坐誅昭六嵗而孤哀毁如成人者宗黨咸異之十一
隨外祖於朱雀航賣厯日為雍州刺史袁顗客顗常来
昭所昭讀書自若神色不改顗歎曰此兒神情不凡必
成佳器司徒建安王休仁聞之因欲致昭昭以宋氏多
故遂不徃或有稱昭於廷尉虞愿愿遣車迎昭時愿宗
人通之在坐竝當世名流通之贈昭詩曰英妙擅山東
才子傾洛陽清塵誰能嗣及爾遘遺芳太原王延秀薦
昭於丹陽尹袁粲深為所禮辟為郡主簿使諸子從昭
受學㑹明帝崩粲造哀䇿文乃引昭定其所制毎經昭
戸輙歎曰經其戸寂若無人披其帷其人斯在豈非名
賢尋為總明學士奉朝請齊永眀中累遷貟外即司徒
竟陵王子良參軍尚書儀曹郎先是御史中丞劉休薦
昭於武帝永明初以為南郡王侍讀王嗣帝位故時臣𨽻争
求權寵惟昭及南陽宗夬保身守正無所參入竟不罹其禍
眀帝踐阼引為中書通事舎人時居此職者皆勢傾天
下昭獨亷静無所干豫器服率陋身安麤糲常挿燭板
牀明帝聞之賜漆合燭盤䓁敕曰卿有古人之風故賜
卿古人之物累遷車騎臨海王記室參軍長史校尉太
子家令驃騎晋安王諮議參軍尋除尚書左丞本州大
中正髙祖素悉昭能建康平引為驃騎録事參軍梁臺
建遷給事黄門侍即領著作即頃之兼御史中丞黄門
著作中正竝如故天監三年兼五兵尚書參選事四年
即真六年徙為左民尚書未拜出為建威将軍平南安
成王長史尋陽太守七年入為振逺将軍中權長史八
年遷通直散騎常侍領歩兵校尉復領本州大中正十
年復為左民尚書十一年出為信武将軍安成内史安
成自宋已來兵亂郡舎號㐫及昭為郡郡内人夜夢見
兵馬鎧甲甚盛又聞有人云當避善人軍衆相與騰虛
而逝夢者驚起俄而疾風暴雨倐忽便至數閒屋俱倒
即夢者所見軍馬踐蹈之所也自後郡舎遂安咸以昭
正直所致郡溪無魚或有暑月薦昭魚者昭既不納又
不欲拒遂餧于門側十二年入為秘書監領後軍将軍
十四年遷太常卿十七年出為智武将軍臨海太守郡
有蜜巖前後太守皆自封固專收其利昭以周文之囿
與百姓共之大可喻小乃教勿封縣令常餉粟置絹于
薄下昭笑而還之普通二年入為通直散騎常侍光禄
大夫領本州大中正尋領秘書監五年遷散騎常侍金
紫光禄大夫中正如故昭所莅官常以清静為政不尚
嚴肅居朝廷無所請謁不畜私門生不交私利終日端
居以書記為樂雖老不衰博極古今尤善人物魏晋以
來官宦簿伐姻通内外舉而論之無所遺失性尤䔍慎
子婦甞得家餉牛肉以進昭召其子曰食之則犯法告
之則不可取而埋之其居身行已不負闇室類皆如此
京師後進宗其學重其道人人自以為不逮大通二年
九月卒時年七十五詔賻錢三萬布五十匹即日舉哀
諡曰貞子長子諝尚書即臨安令次子肱
映字徽逺昭弟也三嵗而孤兄弟友睦脩身厲行非禮
不行始昭之守臨海陸倕餞之賓主俱懽日昏不反映
以昭年髙不可連夜極樂乃自徃迎候同乗而歸兄弟
竝已斑白時人美而服焉及昭卒映喪之如父年踰七
十哀戚過禮服制雖除每言輙感慟映泛渉記傳有文
才而不以萹什自命少時與劉繪蕭琛相友善繪之為
南康相映時為府丞文教多令具草褚彦囬聞而恱之
乃屈與子賁等逰處年未弱冠彦囬欲令仕映以昭未
觧褐固辭湏昭仕乃官永元元年參鎮軍江夏王軍事
出為武康令及髙祖師次建康吴興太守袁昂自謂門
世忠貞固守誠莭乃訪於映曰卿謂時事云何映荅曰
元嘉之末開闢未有故太尉殺身以眀莭司徒當寄托
之重理無苟全所以不頋夷險以殉名義今嗣主昏虐
狎近羣小親賢誅戮君子道消外難屢作曽無悛改今
荆雍恊舉乗據上流背昏向眀勢無不濟百姓思治天
人之意可知既眀且哲忠孝之途無爽願眀府更當雅
慮無祗悔也尋以公事免天監初除征虜鄱陽王參軍
建安王中權錄事參軍領軍長史烏程令所受俸祿悉
歸于兄復為臨川王錄事參軍南臺治書安成王錄事
太子翊軍校尉累遷中散大夫光祿卿太中大夫大同
五年卒年八十三子𢎞
蕭琛字彦瑜蘭陵人祖僧珍宋廷尉卿父恵訓太中大
夫琛年數嵗從伯恵開撫其背曰必興吾宗琛少而朗
悟有縱横才辯起家齊太學博士時王儉當朝琛年少
未為儉所識負其才氣欲候儉時儉宴於樂遊苑琛乃
著虎皮靴䇿桃枝杖直造儉坐儉與語大恱儉為丹陽
尹辟為主簿舉為南徐州秀才累遷司徒記室永明九
年魏始通好琛再銜命至桑乾還為通直散騎侍即時
魏遣李道固來使齊帝讌之琛於御筵舉酒勸道固道
固不受曰公庭無私禮不容受勸琛徐荅曰詩所謂雨
我公田遂及我私座者皆服道固乃受琛酒遷司徒右
長史出為晉熙王長史行南徐州事還兼少府卿尚書
左丞東昏初嗣立時議以無廟見之典琛議據周頌烈
文閔予皆為即位朝廟之典於是從之髙祖定京邑引
為驃騎諮議領錄事遷給事黄門侍郎梁臺建為御史
中丞天監元年遷庻子出為宣城太守徵為衛尉卿俄
遷員外散騎常侍三年除太子中庶子散騎常侍九年
出為寜逺将軍平西長史江夏太守始琛在宣城有北
僧南度惟賫一葫蘆中有漢書序𫝊僧曰三輔舊老相
𫝊以為班固真本琛固求得之其書多有異今者而紙
墨亦古文字多如龍舉之例非𨽻非篆琛甚秘之及是
行也以書饟鄱陽王範範乃獻于東宫琛尋遷安西長
史南郡太守母憂去官又丁父艱𧺫為信武將軍䕶軍
長史俄為貞毅将軍太尉長史出為信威将軍東陽太
守遷吴興太守郡有項羽廟土民名為憤王甚有靈驗
遂於郡廰事安施牀幕為神座公私請禱前後二千石
皆於廰拜祀而避居他室琛至徙神還廟處之不疑又
禁殺牛觧祀以脯代肉琛頻莅大郡不治産業有闕則
取不以為嫌普通元年徵為宗正卿遷左民尚書領南
徐州大中正太子右衛率徙度支尚書左驍騎将軍領
軍将軍轉秘書監後軍将軍遷侍中髙祖在西邸早與
琛狎每朝讌接以舊恩呼為宗老琛亦奉陳昔恩以早
簉中陽夙忝同閈雖迷興運猶荷洪慈上答曰雖云早
契濶乃自非同志勿談興運初且道狂奴異琛常言少
壮三好音律書酒年長以來二事都廢惟書籍不衰而
琛性通脫常自觧竈事畢餕餘必陶然致醉大通二年
為金紫光祿大夫加特進給親信三十人中大通元年
為雲麾将軍晋陵太守秩中二千石以疾自觧改授侍
中特進金紫光祿大夫卒年五十二遺令諸子與妻同
墳異藏祭以蔬菜葬日止車十乗事存率素乗輿臨哭
甚哀詔贈本官加雲麾將軍給東園秘器朝服一具衣
一襲賻錢二十萬布百匹諡曰平子
陸杲字明霞吴郡吴人祖徽宋輔國将軍益州刺史父
叡揚州治中杲少好學工書畫舅張融有髙名杲風韻
舉動頗類於融時稱之曰無對日下惟舅與甥起家齊
中軍法曹行參軍太子舍人衛軍王儉主簿遷尚書殿
中曹即拜日八座丞即竝到上省交禮而杲至晚不及
時刻坐免官久之以為司徒竟陵王外兵參軍遷征虜
宜都王功曹史驃騎晋安王諮議參軍司徒從事中即
梁臺建以為驃騎記室參軍遷相國西曹掾天監元年
除撫軍長史母憂去職服闋拜建威将軍中軍臨川王
諮議參軍尋遷黄門侍即右軍安成王長史五年遷御
史中丞杲性婞直無所顧望山隂令虞肩在任贜汙數
百萬杲奏收治中書舎人黄睦之以肩事託杲杲不答
髙祖聞之以問杲杲荅曰有之髙祖曰卿識睦之不杲
答曰臣不識其人時睦之在御側上指示杲曰此人是
也杲謂睦之曰君小人何敢以罪人屬南司睦之失色
領軍将軍張稷是杲從舅杲嘗以公事彈稷稷因侍宴
訴髙祖曰陸杲是臣通親小事彈臣不貸髙祖曰杲職
司其事卿何得為嫌杲在臺號稱不畏彊禦六年遷秘
書監頃之為太子中庻子光禄卿八年出為義興太守
在郡寛恵為民下所稱還為司空臨川王長史領揚州
大中正十四年遷通直散騎侍郎俄遷散騎常侍中正
如故十五年遷司徒左長史十六年入為左民尚書遷
太常卿普通二年出為仁威将軍臨川内史五年入為
金紫光祿大夫又領揚州大中正中大通元年加特進
中正如故四年卒時年七十四諡曰質子杲素信佛法
持戒甚精著沙門𫝊三十卷弟煦學渉有思理天監初
歴中書侍即尚書左丞太子家令卒撰晋書未就又著
陸史十五卷陸氏驪泉志一卷竝行於世子罩少䔍學
有文才仕至太子中庶子光禄卿
史臣曰范岫傅昭竝篤行清慎善始令終斯石建石慶
之徒矣蕭琛陸杲俱以才學著名琛朗悟辨㨗加諳究
朝典髙祖在田與琛遊舊及踐天歴任遇甚隆美矣杲
性婞直無所忌憚既而執法憲臺紏绳不避權幸可謂
允兹正色詩云彼其之子邦之司直杲其有焉
　
　
　
　
　
　
　
　
　
　
　
　
　
　
　
　梁書卷二十六
欽定四庫全書
　梁書卷二十七
　　唐　散　騎　常　侍　姚　思　亷　撰
　列𫝊第二十一
　　陸倕　　到洽　　明山賓　　殷鈞
　　陸襄
陸倕字佐公吴郡吴人也晋太尉玩六世孫祖子真宋
東陽太守父慧曉齊太常卿倕少勤學善屬文於宅内
起兩間茅屋杜絶徃來晝夜讀書如此者數載所讀一
遍必誦於口嘗借人漢書失五行志四卷乃暗寫還之
畧無遺脱幼為外祖張岱所異岱嘗謂諸子曰此兒汝
家之陽元也十七舉本州秀才刺史竟陵王子良開西
邸延英俊倕亦預焉辟議曹從事叅軍廬陵王法曹行
參軍天監初為右軍安成王外兵參軍轉主簿倕與樂
安任昉友善為感知已賦以贈昉昉因此名以報之曰
信偉人之世篤本侯服於陸鄉緬風流於道素襲衮衣
與繡裳還伊人而世載竝三駿而龍光過龍津而一息
望鳯條而曽翔彼白玉之雖潔此幽蘭之信芳思在物
而取譬非斗斛之能量匹聳峙於東岳比凝厲於秋霜
不一飯以妄過每三錢以投渭匪蒙𬒮之敢嗟豈溝壑
之能衣既藴藉其有餘又淡然而無味得意同乎卷懐
違方似乎仗氣類平叔而靡雕似子雲之不朴冠衆善
而貽操綜羣言而名學折髙戴於后臺異鄒顔乎董幄
採三詩於河間訪九師於淮曲術兼口𫝊之書藝廣鏗
鏘之樂時坐睡而梁懸裁枝梧而錐握既文過而意深
又理勝而辭縟咨余生之荏苒追嵗暮而傷情測徂隂
於堂下聼鳴鍾於洛城惟忘年之陸子定一遇於班荆
余獲田蘇之價爾得海上之名信落魄而無産終長對
於短生飢虛表於徐歩逃責顯於疾行子比我於叔則
又方余於耀卿心照情交流言靡惑萬類闇求千里懸
得言象可廢蹄筌自黙居非連棟行則同車冬日不足
夏日靡餘肴核非餌絲竹豈娱我未捨駕子已回輿中
飯相頋悵然動色邦壤既殊離會莫測存異山陽之居
沒非要離之側似膠投漆中離婁豈能識其為士友所
重如此遷驃騎臨川王東曹掾是時禮樂制度多所創
革髙祖雅愛倕才乃敕撰新漏刻銘其文甚美遷太子
中舎人管東宫書記又詔為石闕銘記奏之敕曰太子
中舍人陸倕所製石闕銘辭義典雅足為佳作昔虞丘
辨物邯鄲獻賦賞以金帛前史美談可賜絹三十匹遷
太子庶子國子博士母憂去職服闋為中書侍即給事
黄門侍即揚州别駕從事史以疾陳觧遷鴻臚卿入為
吏部即參選事出為雲麾晋安王長史晋陽太守行江
州府州事以公事免左遷中書侍郎司徒司馬太子中
庻子廷尉卿又為中庶子加給事中揚州大中正復除
國子博士中庻子中正竝如故守太常卿中正如故普
通七年卒年五十七文集二十卷行於世第四子纘早
慧十嵗通經為童子奉車即卒
到洽字茂㳂彭城武原人也宋驃騎将軍彦之曽孫祖
仲度驃騎江夏王從事中即父坦齊中書即洽年十八
為南徐州迎西曹行事洽少知名清警有才學士行謝
脁文章盛於一時見洽深相賞好日引與談論毎謂洽
曰君非直名人乃亦兼資文武脁後為吏部洽去職脁
欲薦之洽覩世方亂深相拒絶除晋安王國左常侍不
就遂築室巖阿幽居者積嵗樂安任昉有知人之鑒與
洽兄沼溉竝善嘗訪洽於田舎見之歎曰此子日下無
雙遂申拜親之禮天監初沼溉俱蒙擢用洽尤見知賞
從弟沆亦相與齊名髙祖問待詔丘遲曰到洽何如沆
溉遲對曰正清過於沆文章不减溉加以清言殆将難
及即詔為太子舎人御華光殿詔洽及沆蕭琛任昉侍
讌賦二十韻詩以洽辭為工賜絹二十匹髙祖謂昉曰
諸到可謂才子昉對曰臣常竊議宋得其武梁得其文
二年遷司徒主簿直待詔省敕使抄甲部書五年遷尚
書殿中即洽兄弟羣從遞居此職時人榮之七年遷太
子中舎人與庶子陸倕對掌東宫管記俄為侍讀侍讀
省仍置學士二人洽復充其選九年遷國子博士奉敕
撰太學碑十二年出為臨川内史在郡稱職十四年入
為太子家令遷給事黄門侍郎兼國子博士十六年遷
太子中庻子普通元年以本官領博士頃之入為尚書
吏部郎請託一無所行俄遷員外散騎常侍復領博士
母憂去職五年復為太子中庶子領歩兵校尉未拜仍
遷給事黄門侍郎領尚書左丞凖绳不避貴戚尚書省
賄賂莫敢通時鑾輿欲親戎軍國容禮多自洽出六年
遷御史中丞彈紏無所顧望號為勁直當時肅清以公
事左降猶居職舊制中丞不得入尚書下舎洽兄溉為
左民尚書洽引服親不應有礙刺省詳决左丞蕭子雲
議許入溉省亦以其兄弟素篤不能相别也七年出為
貞威将軍雲麾長史尋陽太守大通元年卒於郡時年
五十一贈侍中諡曰理子昭眀太子與晋安王綱令曰
明北兗到長史遂相係凋落傷怛悲惋不能己巳去嵗
陸太常殂殁今兹二賢長謝陸生資忠履貞冰清玉潔
文該四始學遍九流髙情勝氣貞然直上明公儒學稽
古淳厚䔍誠立身行道始終如一儻值夫子必升孔堂
到子風神開爽文義可觀當官莅事介然無私皆海内
之俊乂東序之秘寳此之嗟惜更復何論但逰處周旋
竝淹嵗序造膝忠規豈可勝說幸免祗悔實二三子之
力也談對如昨音言在耳零落相仍皆成異物毎一念
至何時可言天下之寳理當惻愴近張新安又致故其
人文筆𢎞雅亦足嗟惜随弟府朝東西日久尤當傷懐
也比人物零落特可傷惋屬有今信乃復及之洽文集
行於世子伯淮仲舉
眀山賓字孝若平原鬲人也父僧紹隠居不仕宋末徵
國子博士不就山賓七嵗能言𤣥理十三博通經𫝊居
喪盡禮服闋州辟從事史起家奉朝請兄仲璋嬰痼疾
家道屢空山賓乃行干祿齊始安王蕭遥光引為撫軍
行参軍後為廣陽令頃之去官義師至髙祖引為相府
田曹參軍梁臺建為尚書駕部即遷治書侍御史右軍
記室參軍掌治吉禮時初置五經博士山賓首膺其選
遷北中即諮議參軍侍皇太子讀累遷中書侍即國子
博士太子率更令中庻子博士如故天監十五年出為
持莭督縁淮諸軍事征逺将軍北兗州刺史普通二年
徵為太子右衛率加給事中遷御史中丞以公事左遷
黄門侍即司農卿四年遷散騎常侍領青冀二州大中
正東宫新置學士又以山賓居之俄以本官兼國子祭
酒初山賓在州所部平陸縣不稔啓出倉米以贍人後
刺史檢州曹失簿書以山賓為耗闕有司追責籍其宅
入官山賓黙不自理更市地造宅昭明太子聞築室不
就有令曰明祭酒雖出撫大藩擁旄推轂珥金拖紫而
恒事屢空聞構宇未成今送薄助并貽詩曰平仲古稱
竒夷吾昔擅美令則挺伊賢東秦固多士築室非道傍
置宅歸仁里庚桑方有係原生今易擬必来三逕人将
招五經士山賓性篤實家中嘗乏用貨所乗牛既售受
錢乃謂買主曰此牛經患漏蹄治差已久恐後脫發無
容不相語買主遽追取錢處士阮孝緒聞之歎曰此言
足使還淳反朴激薄停澆矣五年又為國子博士常侍
中正如故其年以本官假節權攝北兗州事大通元年
卒時年八十五詔贈侍中信威将軍諡曰質子昭明太
子為舉哀賻錢十萬布百匹并使舍人王顒監䕶喪事
又與前司徒左長史殷芸令曰北兗信至明常侍遂至
殞逝聞之傷怛此賢儒術該通志用稽古温厚淳和倫
雅𢎞篤授經以来迄今二紀若其上交不謟造膝忠規
非顯外迹得之胷懐者盖亦積矣攝官連率行當言歸
不謂長徃眇成疇日追憶談緒皆為悲端徃矣如何昔
經聨事理當酸愴也山賓累居學官甚有訓導之益然
性頗疎通接於諸生多所狎比人皆愛之所著吉禮儀
注二百二十四卷禮儀二十卷孝經喪禮服儀十五卷
子震字興道亦𫝊父業歴官太學博士太子舍人尚書
祠部即餘姚令
殷鈞字季和陳郡長平人也晋太常融八世孫父叡有
才辨知名齊世歴官司徒從事中即叡妻王奐女奐為
雍州刺史鎮北将軍乃言於朝以叡為鎮北長史河南
太守奐誅叡并見害鈞時年九嵗以孝聞及長恬静簡
交遊好學有思理善𨽻書為當時楷法南郡范雲樂安
任昉竝稱賞之髙祖與叡少舊故以女妻鈞即永興公
主也天監初拜駙馬都尉起家祕書即太子舍人司徒
主簿秘書丞鈞在職啓校定秘閣四部書更為目錄又
受詔料檢西省法書古迹别為品目遷驃騎從事中即
中書即太子家令掌東宫書記頃之遷給事黄門侍即
中庻子尚書吏部即司徒左長史侍中東宫置學士復
以鈞為之公事免復為中庻子領國子博士左驍騎将
軍博士如故出為眀威將軍臨川内史鈞體羸多疾閉
閣卧治而百姓化其徳劫盗皆奔出境嘗禽劫帥不加
考掠但和言誚責劫帥稽顙乞改過鈞便命遣之後遂
為善人郡舊多山瘧更暑必動自鈞在任郡境無復瘧
疾母憂去職居喪過禮昭明太子憂之手書誡諭曰知
比諸徳哀頓為過又所進殆無一溢甚以酸耿迥然一
身宗奠是寄毁而滅性聖教所不許宜㣲自遣割俯存
禮制饘粥果蔬少加勉彊憂懐既深指故有及并令繆
道臻口具鈞荅曰奉賜手令并繆道臻宣旨伏讀感咽
肝心塗地小人無情動不及禮但禀生尫劣假推年嵗
罪戾所鍾復加横疾頃者綿㣲守盡晷漏目亂𤣥黄心
迷哀樂惟救危苦未能以逺理自制薑桂之滋實聞前
典不避梁肉復沗今慈臣亦何人降此憂愍謹當循復
聖言思自補續如脫申延實由亭造服闋遷五兵尚書
猶以頓瘵經時不堪拜受乃更授散騎常侍領步兵校
尉侍東宫尋改領中庻子昭明太子薨官屬罷又領右
游擊除國子祭酒常侍如故中大通四年卒時年四十
九諡曰貞子二子構渥
陸襄字師卿吴郡吴人也父閑齊始安王遙光揚州治
中永元末遙光據東府作亂或勸閑去之閑曰吾為人
吏何所逃死臺軍攻䧟城閑見執将刑第二子絳求代
死不獲遂以身蔽刃刑者俱害之襄痛父兄之酷喪過
于禮服釋後猶若居憂天監三年都官尚書范岫表薦
襄起家擢拜著作佐即除永寧令秩满累遷司空臨川
王法曹外兵輕車廬陵王記室參軍昭明太子聞襄業
行啓髙祖引與遊處除太子洗馬遷中舍人竝掌管記
出為揚州治中襄父終此官固辭職髙祖不許聽與府
司馬換廨居之昭明太子敬耆老襄母年将八十與蕭
琛傅昭陸杲每月常遣存問加賜珍羞衣服襄母嘗卒
患心痛醫方湏三升粟漿是時冬月日又逼暮求索無
所忽有老人詣門貨漿量如方劑始欲酬直無何失之
時以襄孝感所致也累遷國子博士太子家令復掌管
記母憂去職襄年已五十毁頓過禮太子憂之日遣使
誡喻服闋除太子中庻子復掌管記中大通三年昭明
太子薨官屬罷妃蔡氏别居金華宫以襄為中散大夫
領歩兵校尉金華宫家令知金華宫事七年出為鄱陽
内史先是郡民鮮于琛服食脩道法嘗入山採藥拾得
五色幡眊又於地中得石璽竊怪之琛先與妻别室望
琛所處常有異氣益以為神大同元年遂結其門徒殺
廣晋令王筠號上願元年署置官屬其黨轉相誑惑有
衆萬餘人将出攻郡襄先已帥民吏脩城隍為備禦及
賊至連戰破之生獲琛餘衆逃散時隣郡豫章安成等
守宰案治黨與因求賄貨皆不得其實或有善人盡室
離禍惟襄郡部枉直無濫民作歌曰鮮于平後善惡分
民無枉死賴有陸君又有彭李二家先因忿争遂相誣
告襄引入内室不加責誚但和言觧喻之二人感恩深
自咎悔乃為設酒食令其盡歡酒罷同載而還因相親
厚民又歌曰陸君政無怨家闘既罷讐共車在政六年
郡中大治民李睍䓁四百二十人詣闕拜表陳襄徳化
求於郡立碑降敕許之又表乞留襄襄固求還徵為吏
部即遷秘書監領揚州大中正太清元年遷度支尚書
中正如故二年侯景舉兵圍宫城以襄直侍中省三年
三月城陷襄逃還吴賊尋冦東境沒吴郡景将宋子仙
進攻錢塘會海鹽人陸黯舉義有衆數千人夜出襲郡
殺偽太守蘇單于推襄行郡事時淮南太守文成侯蕭
寧逃賊入吴襄遣迎寧為盟主遣黯及兄子映公帥衆
拒子仙子仙聞兵起乃退還與黯等戰於松江黯敗走
吴下軍聞之亦各奔散襄匿於墓下一夜憂憤卒時年
七十襄弱冠遭家禍終身蔬食布衣不聽音樂口不言
殺害五十許年侯景平世祖追贈侍中雲麾将軍以建
義功追封餘千縣侯邑五百戸
陳吏部尚書姚察曰陸倕博渉文理到洽匪躬貞勁明
山賓儒雅篤實殷鈞静素恬和陸襄淳深孝性雖任遇
有異皆列於名臣矣
　
　
　
　
　梁書卷二十七
　梁書卷二十七考證
陸倕𫝊祖子真宋東陽太守○東陽南史作海陵
殷鈞𫝊又受詔料檢西省法書古迹别為品目○法監
　本訛注今從南史
廻然一身宗奠是寄○迴字疑訛
陸襄𫝊民作歌曰鮮于平後善惡分民無枉死賴有陸
　君○南史無有字
　
　
　
　
　
　
　
　
　梁書卷二十七考證
欽定四庫全書
　梁書卷二十八
　　唐　散　騎　常　侍　姚　思　亷　撰
　列𫝊第二十三
　　裴邃(兄子之高/之横)　(之平/)　　夏侯亶(弟夔/魚𢎞)
　　韋放
裴邃字淵眀河東聞喜人魏襄州刺史綽之後也祖夀
孫寓居夀陽為宋武帝前軍長史父仲穆驍騎將軍邃
十歲能屬文善左氏春秋齊建武初刺史蕭遥昌引為
府主簿夀陽有八公山廟遥昌為立碑使邃為文甚見
稱賞舉秀才對䇿高第奉朝請東昬踐阼始安王蕭遥
光為撫軍將軍揚州刺史引邃為參軍後遥光敗邃還
夀陽值刺史裴叔業以夀陽降魏豫州豪族皆被驅掠
邃遂隨衆北徙魏主宣武帝雅重之以為司徒屬中書
即魏郡太守魏遣王肅鎮夀陽邃固求隨肅密圖南歸
天監初自㧞還朝除後軍諮議參軍邃求邉境自効以
為輔國將軍廬江太守時魏將吕頗率衆五萬奄來攻
郡邃率麾下拒破之加右軍將軍五年征邵陽洲魏人
為長橋斷淮以濟邃築壘逼橋每戰輙克於是宻作没
突艦㑹甚雨淮水暴溢邃乘艦徑造橋側魏衆驚潰邃
乘勝追擊大破之進克羊石城斬城主元康又破霍㐀
城斬城主寗永仁平小峴攻合肥以功封夷陵縣子邑
三百户遷冠軍長史廣陵太守邃與鄉人共入魏武廟
因論帝王功業其妻甥王篆之密啓高祖云裴邃多大
言有不臣之迹由是左遷為始安太守邃志欲立功邉
陲不願閑逺乃致書於吕僧珍曰昔阮彧顔延有二始
之歎吾才不逮古人今為三始非其願也將如之何未
及至郡㑹魏攻宿預詔邃拒焉行次直瀆魏衆退遷右
軍諮議參軍豫章王雲麾府司馬率所領助守石頭出
為竟陵太守開置屯田公私便之遷為游擊將軍朱衣
直閣直殿省尋遷假節眀威將軍西戎校尉北梁秦二
州刺史復開創屯田數千頃倉廩盈實省息邉運民吏
獲安乃相率餉絹千餘匹邃從容曰汝等不應爾吾又
不可逆納其絹二匹而已還為給事中雲騎將軍朱衣
直閣將軍遷大匠卿普通二年義州刺史文僧眀以州
叛入於魏魏軍來援以邃為假節信武將軍督衆軍討
焉邃深入魏境從邉城道出其不意魏所署義州刺史
封夀據檀公峴邃擊破之遂圍其城夀面縛請降義州
平除持節督北徐州諸軍事信武將軍北徐州刺史未
之職又遷督豫州北豫霍三州諸軍事豫州刺史鎮合
肥四年進號宣毅將軍是歲大軍將北伐以邃督征討
諸軍事率騎三千先襲夀陽九月壬戍夜至夀陽攻其
郛斬闗而入一日戰九合為後軍蔡秀成失道不至邃
以援絶㧞還於是邃復整兵收集士卒令諸將各以服
色相别邃自為黄袍騎先攻狄丘甓城黎漿等城皆㧞
之屠安成馬頭沙陵等戍是冬始修芍陂眀年復破魏
新蔡郡略地至于鄭城汝潁之間所在響應魏夀陽守
將長孫稚河間王元琛率衆五萬出城挑戰邃勒諸將
為四甄以待之令直閣將軍李祖憐偽遁以引稚稚等
悉衆追之四甄競發魏衆大敗斬首萬餘級稚等奔走
閉門自固不敢復出其年五月卒於軍中追贈侍中左
衛將軍給鼓吹一部進爵為侯増邑七百戸諡曰烈邃
少言笑沉深有思略為政寛眀能得士心居身方正有
威重將吏憚之少敢犯法及其卒也淮肥間莫不流涕
以為邃不死洛陽不足㧞也子之禮字子義自國子生
推第補邵陵王國左常侍信威行參軍王為南兖除長
流參軍未行仍留宿衛補直閣將軍丁父憂服闋襲封
因請隨軍討夀陽除雲麾將軍遷散騎常侍又别攻魏
廣陵城平之除信武將軍西豫州刺史加輕車將軍除
黄門侍即遷中軍宣城王司馬尋為都督北徐仁睢三
州諸軍事信武將軍北徐州刺史徴太子左衛率兼衛
尉卿轉少府卿卒諡曰壯子政承聖中官至給事黄門
侍即江陵陷隨例入西魏
之高字如山邃兄中散大夫髦之子也起家州從事新
都令奉朝請遷參軍頗讀書少負意氣常隨叔父邃征
討所在立功甚為邃所器重戎政咸以委焉夀陽之役
邃卒于軍所之高𨽻夏侯夔平夀陽仍除平北豫章長
史梁郡太守封都城縣男邑二百五十戸時魏汝隂來
附敕之高應接仍除假節飇勇將軍潁州刺史士民夜
反踰城而入之高率家僮與麾下奮擊賊乃散走父憂
還京起為光逺將軍合討隂陵盜賊平之以為譙州刺
史又還為左軍將軍出為南譙太守監北徐州遷員外
散騎常侍尋除䧺信將軍西豫州刺史餘如故侯景亂
之高率衆入援南豫州刺史鄱陽嗣王範命之高總督
江右援軍諸軍事頓于張公洲栁仲禮至横江之高遣
船舸二百餘艘迎致仲禮與韋粲等俱㑹青塘立營據
建興苑及城陷之高還合肥與鄱陽王範西上稍至新
蔡衆將一萬未有所屬元帝遣蕭慧正召之以為侍中
䕶軍將軍到江陵承制除特進金紫光祿大夫卒時年
七十三贈侍中儀同三司鼓吹一部諡曰恭子畿累官
太子右衛率雋州刺史西魏攻陷江陵畿力戰死之
之平字如原之高第五弟少亦隨邃征討以軍功封都
亭侯歴武陵王常侍扶風𢎞農二郡太守不行除譙州
長史陽平太守拒侯景城陷後遷散騎常侍右衛將軍
太子詹事
之横字如岳之高第十三弟也少好賓遊重氣俠不事
產業之高以其縱誕乃為狹被蔬食以激厲之之横歎
曰大丈夫富貴必作百幅被遂與僮屬數百人於芍陂
大營田墅遂致殷積太宗在東宫聞而要之以為河東
王常侍直殿主帥遷直閣將軍侯景亂出為貞威將軍
隸鄱陽王範討景景濟江仍與範長子嗣入援連營度
淮據東城亰都䧟退還合肥與範泝流赴湓城景遣任
約上逼晉熙範令之横下援未及至範薨之横乃還時
尋陽王大心在江州範副梅思立密要大心襲湓城之
横斬思立而拒大心大心以州降景之横率衆與兄之
高同歸元帝承制除散騎常侍廷尉卿出為河東内史
又隨王僧辯拒侯景於巴陵景退遷持節平北將軍東
徐州刺史中䕶軍封豫寧侯邑三千戸又隨僧辯追景
平郢魯江晉等州恒為前鋒陷陣仍至石頭破景景東
奔僧辯令之横與杜崱入守臺城及陸納據湘州叛又
隸王僧辯南討焉於陣斬納將李賢眀遂平之又破武
陵王於硤口還除吳興太守乃作百幅被以成其初志
後江陵陷齊遣上黨王高渙挾貞陽侯攻東闗晉安王
綱承制以之横為使持節鎮北將軍徐州刺史都督衆
軍給鼓吹一部出守蘄城之横營壘未周而魏軍大至
兵盡矢窮遂於陣没時年四十一贈侍中司空諡曰忠
壯子鳳寳嗣
夏侯亶字世龍車騎將軍詳長子也齊初起家奉朝請
永元末詳為西中即南康王司馬隨府鎮荆州亶留亰
師為東昬聽政主帥及崔恵景作亂亶以捍禦功除驍
騎將軍及高祖起師詳與長史蕭頴胄恊同義舉密遣
信下都迎亶亶乃齎宣徳皇后令令南康王纂承大統
封十郡為宣城王進位相國置僚屬選百官建康城平
以亶為尚書吏部即俄遷侍中奉璽於高祖天監元年
出為宣城太守尋入為散騎常侍領右驍騎將軍六年
出為平西始興王長史南郡太守父憂解職居喪盡禮
廬于墓側遺財悉推諸弟八年起為持節督司州諸軍
事信武將軍司州刺史領安陸太守服闋襲封豐城縣
公居州甚有威恵為邉人所悅服十二年以本號還朝
除都官尚書遷給事中右衛將軍領豫州大中正十五
年出為信武將軍安西長史江夏太守十七年入為通
直散騎常侍太子右衛率遷左衛將軍領前軍將軍俄
出為眀威將軍吳興太守在郡復有恵政吏民圖其像
立碑頌羙焉普通三年入為散騎常侍領右驍騎將軍
轉太府卿常侍如故以公事免未㡬優詔復職五年遷
中䕶軍六年大舉北伐先遣豫州刺史裴邃帥譙州刺
史湛僧智歴陽太守眀紹世南譙太守魚宏晉熙太守
張澄竝世之驍將自南道伐夀陽城未克而邃卒乃加
亶使持節馳驛代邃與魏將河間王元琛臨淮王元彧
等相拒頻戰克㨗尋有密敕班師合肥以休士焉須堰
成復進七年夏淮堰水盛夀陽城將没高祖復遣北道
軍元樹帥彭寳孫陳慶之等稍進亶帥湛僧智魚宏張
澄等通清流澗將入淮肥魏軍夾肥築城出亶軍後亶
與僧智還襲破之進攻黎漿貞威將軍韋放自北道㑹
焉两軍既合所向皆降下凡降城五十二獲男女七萬
五千人米二十萬石詔以夀陽依前代置豫州合肥鎮
改為南豫州以亶為使持節都督豫州緣淮南豫霍義
定五州諸軍事雲麾將軍豫南豫二州刺史夀春乆離
兵荒百姓多流散亶輕刑薄賦務農省役頃之民戸充
復大通二年進號平北將軍三年卒於州鎮高祖聞之
即日素服舉哀贈車騎將軍諡曰襄州民夏侯簡等五
百人表請為亶立碑置祠詔許之亶為人羙風儀寛厚
有器量渉獵文史辯給能專對宗人夏侯溢為衡陽内
史辭日亶侍御坐高祖謂亶曰夏侯溢於卿疏近亶荅
曰是臣從弟高祖知溢於亶已疏乃曰卿傖人好不辯
族從亶對曰臣聞服屬易疎所以不忍言族時以為能
對亶歴為六郡三州不修産業祿賜所得隨散親故性
儉率居處服用充足而已不事華侈晚年頗好音樂有
妓妾十數人竝無被服姿容每有客常隔簾奏之時謂
簾為夏侯妓衣也亶二子誼損誼襲封豐城公歴官太
子舍人洗馬太清中侯景入冦誼與弟損帥部曲入城
竝卒圍内
夔字季龍亶弟也起家齊南康王府行參軍中興初遷
司徒屬天監元年為太子洗馬中舍人中書即丁父憂
服闋除大匠卿知造太極殿事普通元年為邵陵王信
威長史行府國事其年出為假節征逺將軍隨機北討
還除給事黄門侍即二年副裴邃討義州平之三年代
兄亶為吳興太守尋遷假節征逺將軍西陽武昌二郡
太守七年徴為衛尉卿未拜改授持節督司州諸軍事信
武將軍司州刺史領安陸太守八年敕夔帥壯武將軍
裴之禮直閣將軍任思祖出義陽道攻平静穆陵隂山
三闗克之是時譙州刺史湛僧智圍魏東豫州刺史元
慶和於廣陵入其郛魏將元顯伯率軍赴援僧智逆擊
破之夔自武陽㑹僧智斷魏軍歸路慶和於内築柵以
自固及夔至遂請降夔讓僧智僧智曰慶和志欲降公
不願降僧智今往必乖其意且僧智所將為合募人不
可御之以法公持軍素嚴必無犯令受降納附深得其
宜於是夔乃登城㧞魏幟建官軍旗鼓衆莫敢妄動慶
和束兵以出軍無私焉凡降男女口四萬餘人粟六十
萬斛餘物稱是顯伯聞之夜遁衆軍追之生擒二萬餘
人斬獲不可勝數詔以僧智領東豫州鎮廣陵夔引軍
屯安陽夔又遣偏將屠楚城盡俘其衆由是義陽北道
遂與魏絶二年魏郢州刺史元願達請降高祖敕郢州
刺史元樹往迎願達夔亦自楚城㑹之遂留鎮焉詔改
魏郢州為北司州以夔為刺史兼督司州三年遷使持
節進號仁威將軍封保城縣侯邑一千五百户中大通
二年徴為右衛將軍丁所生母憂去職時魏南兖州刺
史劉眀以譙城入附詔遣鎮北將軍元樹帥軍應接起
夔為雲麾將軍隨機北討尋授使持節督南豫州諸軍
事南豫州刺史六年轉使持節督豫淮陳潁建霍義七
州諸軍事豫州刺史豫州積歲冦戎人頗失業夔乃帥
軍人於蒼陵立堰溉田千餘頃歲收榖百餘萬石以充
儲備兼贍貧人境内頼之夔兄亶先經此任至是夔又
居焉兄弟竝有恩恵於鄉里百姓歌之曰我之有州頻
仍夏侯前兄後弟布政優優在州七年甚有聲績逺近
多附之有部曲萬人馬二千匹竝服習精强為當時之
盛性奢豪後房伎妾曳羅縠飾金翠者亦有百數愛好
人士不以貴勢自高文武賓客常滿坐時亦以此稱之
大同四年卒於州時年五十六有詔舉哀賻錢二十萬
布二百匹追贈侍中安北將軍諡曰桓子譔嗣官至太
僕卿譔弟譒少麤險薄行常停鄉里領其父部曲為州
助防刺史蕭淵明引為府長史淵眀彭城戰没復為侯
景長史景尋舉兵反譒前驅濟江頓兵城西士林館破
掠邸第及居人富室子女財貨盡略有之淵眀在州有
四妾章於王阮竝有國色淵眀没魏其妾竝還京第譒
至破第納焉
魚𢎞襄陽人身長八尺白晳羙姿容累從征討常為軍
鋒歴南譙盱眙竟陵太守常語人曰我為郡所謂四盡
水中魚鱉盡山中麞鹿盡田中米榖盡村里民庻盡丈
夫生世如輕塵栖弱草白駒之過隙人生但歡樂富貴
㡬何時於是恣意酣賞侍妾百餘人不勝金翠服翫車
馬皆窮一時之絶遷為平西湘東王司馬新興永寧二
郡太守卒官
韋放字元直車騎將軍叡之子初為齊晉安王寜朔迎
主簿高祖臨雍州又召為主簿放身長七尺七寸腰帶
八圍容貎甚偉天監元年為盱眙太守還除通直即尋
為輕車晉安王中兵參軍遷鎮右始興王咨議參軍以
父憂去職服闋襲封永昌縣侯出為輕車南平王長史
襄陽太守轉假節眀威將軍竟陵太守在郡和理為吏
民所稱六年大舉北伐以放為貞威將軍與胡龍牙㑹
曹仲宗進軍七年夏侯亶攻黎漿不克高祖復使帥軍
自北道㑹夀春城尋遷雲麾南康王長史尋陽太守放
累為藩佐竝著聲績普通八年高祖遣兼領軍曹仲宗
等攻渦陽又以放為眀威將軍帥師㑹之魏大將費穆
帥衆奄至放軍營未立麾下止有二百餘人放從弟洵
驍果有勇力一軍所仗放令洵單騎擊刺屢折魏軍洵
馬亦被傷不能進放胄又三貫流矢衆皆失色請放突
去放厲聲叱之曰今日唯有死耳乃免胄下馬據胡牀
處分於是士皆殊死戰莫不一當百魏軍遂退放逐北
至渦陽魏又遣常山王元昭大將軍李奬乞佛寳費穆
等衆五萬來援放率所督將陳度趙伯超等夾擊大破
之渦陽城主王偉以城降放乃登城簡出降口四千二
百人器仗充牣又遣降人三十分報李奬費穆等魏人
棄諸營壘一時奔潰衆軍乘之斬獲略盡擒穆弟超并
王偉送於亰師還為太子右衛率轉通直散騎常侍出
為持節督梁南秦二州諸軍事信武將軍梁南秦二州
刺史中大通二年徙督北徐州諸軍事北徐州刺史増
封四百户持節將軍如故在鎮三年卒時年五十九諡
曰宜侯放性𢎞厚篤實輕財好施於諸弟尤雍睦每將
逺别及行役初還常同一室卧起時稱為三姜初放與
吴郡張率皆有側室懐孕因指為婚姻其後各産男女
未及成長而率亡遺嗣孤弱放常贍恤之及為北徐州
時有勢族請姻者放曰吾不失信於故友乃以息岐娶
率女又以女適率子時稱放能䔍舊長子粲嗣别有𫝊
史臣曰裴邃之詞采早著兼思略沉深夏侯亶之好學
辯給夔之奢豪愛士韋放之𢎞厚篤行竝遇主逢時展
其才用矣及牧州典郡破敵安邉咸著功績允文武之
任盖梁室之名臣歟
　
　梁書卷二十八
　梁書卷二十八考證
裴邃𫝊魏襄州刺史綽之後也○南史作冀州刺史徽
昔阮彧顔延有二始之嘆○彧南史作咸應從之
之高𫝊合討隂陵盗賊平之○合南史作令
夏侯夔𫝊魏郢州刺史元願達請降○願南史作顯
韋放𫝊普通八年高祖遣兼領軍曹仲宗等攻渦陽又
　以放為眀威將軍帥師㑹之○普通八年南史作大
　通元年(臣人龍/)按高祖本紀大通元年冬十月庚戌
　魏東豫州刺史元慶和以渦陽内屬不載放帥師㑹
　仲宗事盖两書所以互異者普通改大通在是年三
　月間故或作普通八年或作大通元年而放之帥師
　或又在未改元前也
　
　
　
　梁書卷二十八考證
欽定四庫全書
　梁書卷二十九
　　唐　散　騎　常　侍　姚　思　亷　撰
　列傳第二十三
　　髙祖三王
髙祖八男丁貴嬪生昭明太子統太宗簡文皇帝廬陵
威王續阮脩容生世祖孝元皇帝呉淑媛生豫章王綜
董淑儀生南康簡王績丁充華生邵陵攜王綸葛脩容
生武陵王紀綜及紀别有傳
南康簡王績字世謹髙祖第四子天監八年封南康郡
王邑二千戸出爲輕車將軍領石頭戍軍事十年遷使
持節都督南徐州諸軍事南徐州刺史進號仁威將軍
績時年七歲主者有受貨洗改解書長史王僧孺弗之
覺績見而輒詰之便卽時首服衆咸歎其聰警十六年
徵爲宣毅將軍領石頭戍軍事十七年出爲使持節都
督南北兗徐青冀五州諸軍事南兗州刺史在州著稱
尋有詔徵還民曹嘉樂等三百七十人詣闕上表稱績
尤異一十五條乞留州任優詔許之進號北中郎將普
通四年徵爲侍中雲麾將軍領石頭戍軍事五年出爲
使持節都督江州諸軍事江州刺史丁董淑儀憂居䘮
過禮髙祖手詔勉之使攝州任固求解職乃徵授安右
將軍領石頭戍軍事尋加護軍羸瘠弗堪視事大通三
年因感病薨于任時年二十五贈侍中中軍將軍開府
儀同三司給鼓吹一部諡曰簡績寡玩好少嗜慾居無
僕妾躬事約儉所有租秩悉寄天府及薨後府有南康
國無名錢數千萬子㑹理嗣字長才少聰慧好文史年
十一而孤特爲髙祖所愛衣服禮秩與正王不殊年十
五拜輕車將軍湘州刺史又領石頭戍軍事遷侍中兼
領軍將軍尋除宣惠將軍丹陽尹置佐史出爲使持節
都督南北兗北徐青冀東徐譙七州諸軍事平北將軍
南兗州刺史太清元年督衆軍北討至彭城爲魏師所
敗退歸本鎭二年侯景圍京邑㑹理治嚴將入援㑹北
徐州刺史封山侯正表將應其兄正徳外託赴援實謀
襲廣陵㑹理撃破之方得進路臺城陷侯景遣前臨江
太守董紹先以髙祖手敕召會理其僚佐咸勸距之㑹
理曰諸君心事與我不同天子年尊受制賊虜今有手
敕召我入朝臣子之心豈得違背且遠處江北功業難
成不若身赴京都圖之肘腋吾計決矣遂席卷而行以
城輸紹先至京景以為侍中司空兼中書令雖在冦手
每思匡復與西鄉侯歡等潛布腹心要結壯士時范陽
祖皓斬紹先據廣陵城起義期以㑹理爲内應皓敗辭
相連及景矯詔免㑹理官猶以白衣領尚書令是冬景
徃晉熈京師虛弱㑹理復與栁敬禮謀之敬禮曰舉大
事必有所資今無寸兵安有以動㑹理曰湖熟有吾舊
兵三千餘人昨來相知克期響集聽吾日定便至京師
計賊守兵不過千人耳若大兵外攻吾等内應直取王
偉事必有成縱景後歸無能爲也敬禮曰善因贊成之
于時百姓厭賊咸思用命自丹陽至于京口靡不同之
後事不果與弟祈陽侯通理竝遇害乂理字季英㑹理
第六弟也生十旬而簡王薨至三歲而能言見内人分
散涕泣相送乂理問其故或曰此簡王宮人喪畢去爾
乂理便號泣悲不自勝諸宮人見之莫不傷感爲之停
者三人焉服闋後見髙祖又悲泣不自勝髙祖爲之流
涕謂左右曰此兒大必爲竒士大同八年封建安縣侯
邑五百戸乂理性慷慨慕立功名每讀書見忠臣烈士
未嘗不廢卷歎曰一生之内當無愧古人博覽多識有
文才嘗祭孔文舉墓并爲立碑製文甚美太清中侯景
内宼乂理聚賔客數百輕裝赴南兗州隨兄㑹理入援
恒親當矢石爲士卒先及城陷又隨㑹理還廣陵因入
齊爲質乞師行二日㑹侯景遣董紹先據廣陵遂追㑹
理因為所獲紹先防之甚嚴不得與兄弟相見乃爲請
先還京得入辭母謂其姊固安公主曰事旣如此豈可
合家受斃兄若至願爲言之善爲計自勉勿顧以爲念
也家國阽危雖死非恨前途亦思立効但未知天命何
如耳至京師以魏降人元貞立節忠正可以託孤乃以
玉柄扇贈之貞怪其故不受乂理曰後當見憶幸勿推
辭㑹祖皓起兵乂理奔長蘆收軍得千餘人其左右有
應賊者因間劫會理其衆遂駭散爲景所害時年二十
一元貞始悟其前言徃收葬焉
廬陵威王續字世訢髙祖第五子天監八年封廬陵郡
王邑二千戸十年拜輕車將軍南彭城琅邪太守十三
年轉㑹稽太守十六年爲都督江州諸軍事雲麾將軍
江州刺史普通元年徵爲宣毅將軍領石頭戍軍事續
少英果膂力絶人馳射游獵應𤼵命中髙祖常歎曰此
我之任城也嘗與臨賀王正徳及胡貴通趙伯超等馳
射於髙祖前續冠於諸人髙祖大悅三年爲使持節都
督南徐梁秦沙四州諸軍事西中郞將南徐州刺史七
年加宣毅將軍中大通三年又爲使持節都督雍梁秦
沙四州諸軍事平北將軍寧蠻校尉雍州刺史給鼓吹
一部續多聚馬仗蓄養驍雄金帛内盈倉廪外實四年
遷安北將軍大同元年爲使持節都督江州諸軍事安
南將軍江州刺史三年徵爲䕶軍將軍領石頭戍軍事
五年爲驃騎將軍開府儀同三司又出爲使持節都督
荆郢司雍西北秦梁巴華九州諸軍事荆州刺史中大
同二年薨於州時年四十四贈司空散騎常侍驃騎大
將軍鼓吹一部諡曰威長子安嗣
邵陵攜王綸字世調髙祖第六子也少聰頴博學善屬
文尤工尺牘天監十三年封邵陵郡王邑二千戸出爲
寧逺將軍琅邪彭城二郡太守遷輕車將軍㑹稽太守
十八年徵爲信威將軍普通元年領石頭戍軍事尋爲
江州刺史五年以西中郞將權攝南兖州坐事免官奪
爵七年拜侍中大通元年復封爵尋加信威將軍置佐
史中大通元年爲丹陽尹四年爲侍中宣惠將軍揚州
刺史以侵漁細民少府丞何智通以事啓聞綸知之令
客戴子髙於都巷刺殺之智通子訴于闕下髙祖令圍
綸第捕子髙綸匿之竟不出坐免爲庻人頃之復封爵
大同元年爲侍中雲麾將軍七年出爲使持節都督郢
定霍司四州諸軍事平西將軍郢州刺史遷爲安前將
軍丹陽尹中大同元年出爲鎭東將軍南徐州刺史太
清二年進位中衛將軍開府儀同三司侯景構逆加征
討大都督率衆討景將𤼵髙祖誡曰侯景小䜿頗習行
陣未可以一戰卽殄當以歲月圖之綸次鍾離景已度
采石綸乃晝夜兼道遊軍入赴濟江中流風起人馬溺
者十一二遂率寧遠將軍西豐公大春新塗公大成等
歩騎三萬𤼵自京口將軍趙伯超曰若從黃城大道必
與賊遇不如逕路直指鍾山出其不意綸從之衆軍奄
至賊徒大駭分爲三道攻綸綸與戰大破之斬首千餘
級翌日賊又來攻相持日晚賊稍引却安南侯駿以數
十騎馳之賊回拒駿駿部亂賊因逼大軍軍遂潰綸至
鍾山衆裁千人賊圍之戰又敗乃奔還京口三年春綸
復與東揚州刺史大連等入援至于驃騎洲進位司空
臺城陷奔禹穴大寶元年綸至郢州刺史南平王恪讓
州於綸綸不受乃上綸爲假黃鉞都督中外諸軍事綸
於是置百官改廳事爲正陽殿數有災怪綸甚惡之時
元帝圍河東王譽於長沙旣久内外斷絶綸聞其急欲
徃救之爲軍糧不繼遂止乃與世祖書曰伏以先朝聖
徳孝治天下九親雍睦四表無怨誠爲國政實亦家風
唯余與爾同奉神訓宜敦㫖喻共承無改且道之斯美
以和爲貴况天時地利不及人和豈可手足肱支自相
屠害日者聞譽專情先訓以㓜陵長湘峽之内遂至交
鋒方等身遇亂兵斃於行陣殞于呉局方此非寃聞問
號怛惟增摧憤念以兼悼當何可稱吾在州所居遥隔
雖知其状未喻所然及届此藩備加覿訪咸云譽應接
多替兵糧閉壅弟敎亦不悛故興師以伐譽未識大體
意斷所行雖存急難豈知竊思不能禮爭復以兵來蕭
墻興變體親成敵一朝至此能不嗚呼旣有書問雲雨
傳流噂􁀨其間委悉無因詳究方今社稷危耻創巨痛
深人非禽䖝在知君父卽日大敵猶強天讐未雪余爾
昆季在外三人如不匡難安用臣子唯應剖心嘗膽泣
血枕戈感誓蒼穹憑靈宗祀晝謀夕計共思康復至於
其餘小忿或宜寛貸誠復子憾須臾將柰國寃未逞正
當輕重相推小大易奪遣無益之情割下流之悼𢎞豁
以理通識勉之今已喪鍾山復誅猶子將非揚湯止沸
吞氷療寒若以譽之無道近遠同疾弟復效尤攸非獨
罪幸寛於衆議忍以事寧如使外寇未除家禍仍構料
今訪古未或弗亡夫征戰之理義在克勝至於骨肉之
戰愈勝愈酷㨗則非功敗則有喪勞兵損義虧失多矣
侯景之軍所以未窺江外者正為藩屏盤固宗鎮强宻
若自相魚肉是代景行師景便不勞兵力坐致成效醜
徒聞此何快如之又莊鐵小豎作亂久挾觀寧懐安二
侯以爲名號當陽有事充掣殊廢備境第聞征伐復致
分兵便是自於𤓰州至于湘雍莫非戰地悉以勞師侯
景卒承虛藉舋浮江豕突豈不表裏成虞首尾難救可
爲寒心其事已切弟若苦陷洞庭兵戈不戢雍川疑廹
何以自安必引進魏軍以求形援侯景事等内癰西秦
外同瘤腫直置關中已爲咽氣况復貪狼難測勢必侵
吞弟若不安家國去矣吾非有深鑒獨能𢎞理正是採
藉風謠溥參物論咸以爲疑皆欲解體故耳自我國五
十許年恩格𤣥穹徳彌赤縣雖有逆難未亂邕熙漙天
率土忠臣憤慨比屋罹禍忠義奮𤼵無不抱甲負戈衝
冠裂眥咸欲剚刃於侯景腹中所須兵主唱耳今人皆
樂死赴者如流弟英畧振遠雄伯當代唯徳唯藝資文
資武拯溺濟難朝野咸屬一匡九合非弟而誰豈得自
違物望致招羣讟其閒患難具如所陳斯理皎然無勞
請箸驗之以實寧須確引吾所以間關險道出自東川
政謂上游諸藩必連師狎至庻以殘命預在行間及到
九江安北兄遂泝流更上全由餼饋懸斷卒食半菽阻
以菜色無因進取侯景方延假息復緩誅刑信増號憤
啓處無地計瀟湘榖粟猶當紅委若阻弟嚴兵唯事交
切至於運轉恐無暇發遣卽日萬心慊望唯在民天若
遂等西河時事殆矣必希令弟豁照茲途解汨川之圍
存社稷之計使其運輸糧儲應贍軍旅庻叶力一舉指
日寧泰宗廟重安天下清復推弟之功豈非幸甚吾才
懦兵寡安能爲役所寄令弟庻得申情朝聞夕死萬殞
何恨聊陳聞見幸無怪焉臨紙號迷諸失次緒世祖復
書陳河東有罪不可解圍之狀綸省書流涕曰天下之
事一至於斯左右聞之莫不掩泣於是大修器甲將討
侯景元帝聞其彊盛乃遣王僧辯帥舟師一萬以逼綸
綸將劉龍武等降僧辯綸軍潰遂與子確等十餘人輕
舟走武昌時綸長史韋質司馬姜律先在于外聞綸敗
馳徃迎之於是復收散卒屯于齊昌郡將引魏軍共攻
南陽侯景將任約聞之使鐵騎二百襲綸綸無備又敗
走定州定州刺史田龍祖迎綸綸以龍祖荆鎮所任懼
爲所執復歸齊昌行至汝南西魏所署汝南城主李素
者綸之故吏聞綸敗開城納之綸乃修浚城池收集士
卒將攻竟陵西魏安州刺史馬岫聞之報于西魏西魏
遣大將軍楊忠儀同侯幾通率衆赴焉二年二月忠等
至于汝南綸嬰城自守會天寒大雪忠等攻之不能克
死者甚衆後李素中流矢卒城乃陷忠等執綸綸不爲
屈遂害之投于江岸經日顔色不變鳥獸莫敢近焉時
年三十三百姓憐之爲立祠廟後世祖追諡曰擕長子
堅字長白大同元年以例封汝南侯邑五百戸亦善草
隸性頗庸短侯景圍城堅屯太陽門終日蒲飲不撫軍
政吏士有功未嘗申理疫癘所加亦不存卹士咸憤怨
太清三年三月堅書佐董勛華白曇朗尋以繩引賊登
樓遂陷堅遇害弟確字仲正少驍勇有文才大同二年
封爲正階侯邑五百戸後徙封永安常在第中習騎射
學兵法時人皆以爲狂左右或以進諫確曰聽吾爲國
家破賊使汝知之除秘書丞太子中舍人鍾山之役確
苦戰所向披靡羣虜憚之確每臨陣對敵意氣詳贍帶
甲據鞍自朝及夕馳驟徃反不以爲勞諸將服其壯勇
及侯景乞盟確在外慮爲後患啓求召確入城詔乃召
確爲南中郎將廣州刺史増封二千戸確知此盟多貳
城必淪没因欲南奔攜王聞之逼確使入確猶不肯攜
王流涕謂曰汝欲反邪時臺使周石珍在坐確謂石珍
曰侯景雖云欲去而不解長圍以意而推其事可見今
召我入未見其益也石珍曰敕㫖如此侯豈得辭確執
意猶堅攜王大怒謂趙伯超曰譙州卿爲我斬之當賫
首赴闕伯超揮刃眄確曰我識君耳刀豈識君確於是
流涕而出遂入城及景背盟復圍城城陷確排闥入啓
髙祖曰城已陷矣髙祖曰猶可一戰不對曰不可臣向
者親格戰勢不能禁自縋下城僅得至此髙祖歎曰自
我得之自我失之亦復何恨乃使確爲慰勞文確旣出
見景景愛其膂力恒令在左右後從景行見天上飛鳶
羣虜爭射不中確射之應弦而落賊徒忿嫉咸勸除之
先是攜王遣人宻導確確謂使者曰侯景輕佻可一夫
力致確不惜死正欲手刃之但未得其便耳卿還啓家
王願勿以爲念也事未遂而爲賊所害
史臣曰自周漢廣樹藩屏固本深根髙祖之封建將遵
古制也南康廬陵竝以宗室之貴據磐石之重績以孝
著續以勇聞綸聰警有才學性險躁屢以罪黜及太清
之亂忠孝獨存斯可嘉矣
　
　
　
　
　
　
　
　
　
　
　
　梁書卷二十九
　梁書卷二十九考證
髙祖三王𫝊董淑儀生南康簡王績○淑南史作昭
南康簡王績𫝊天監八年封南康郡王○八南史作七
　(臣人龍/)按髙祖紀係天監七年九月事南史是也
民曹嘉樂䓁三百七十人詣闕上表○南史無嘉字
與弟祈陽侯通理並遇害乂理字季英會理第六弟也
　○監本缺通字閣本訛乂為通(臣人龍/)按南史通理
　字仲宣今各補正之
封建安縣侯○建安南史作安樂
邵陵携王綸𫝊權攝南兖州○南兖南史作南徐考本
　紀不載兼攝事
綸軍潰遂與子確等十餘人輕舟走武昌○確南史作
　躓
時綸長史韋質司馬姜律先在于外○律南史作偉
西魏所署汝南城主李素者○者南史作孝
　梁書卷二十九考證
欽定四庫全書
　梁書卷三十
　　唐　散　騎　常　侍　姚　思　廉　撰
　列傳第二十四
　　裴子野　顧協　徐摛　鮑泉
裴子野字幾原河東聞喜人晉太子左率康八世孫兄
黎弟楷綽竝有盛名所謂四裴也曾祖松之宋太中大
夫祖駰南中郎外兵參軍父昭明通直散騎常侍子野
生而偏孤爲祖母所養年九歲祖母亡泣血哀慟家人
異之少好學善屬文起家齊武陵王國左常侍右軍江
夏王參軍遭父憂去職居喪盡禮每之墓所哭泣處草
爲之枯有白兎馴擾其側天監初尚書僕射范雲嘉其
行將表奏之會雲卒不果樂安任昉有盛名爲後進所
慕遊其門者昉必相薦逹子野於昉爲從中表獨不至
昉亦恨焉久之除右軍安成王參軍俄遷兼廷尉正時
三官通署獄牒子野嘗不在同僚輒署其名奏有不允
子野從坐免職或勸言諸有司可得無咎子野笑而答
曰雖慙柳季之道豈因訟以受服自此免黜久之終無
恨意二年呉平侯蕭景爲南兗州刺史引爲冠軍錄事
府遷職解時中書范縝與子野未遇聞其行業而善焉
會遷國子博士乃上表讓之曰伏見前冠軍府錄事參
軍河東裴子野年四十字幾原㓜禀至人之行長厲國
士之風居喪有禮毁瘠幾滅免憂之外蔬水不進栖遲
下位身賤名微而性不憛憛情無汲汲是以有識嗟推
州閭歎服且家傳素業世習儒史苑囿經籍遊息文藝
著宋畧二十卷彌綸首尾勒成一代屬辭比事有足觀
者且章句洽悉訓故可傳脫置之膠庠以𢎞奨後進庻
一夔之辯可尋三豕之疑無謬矣伏惟皇家淳耀多士
盈庭官人邁乎有媯棫樸越於姬氏茍片善宜錄無論
厚薄一介可求不由等級臣歴觀古今人君欽賢好善
未有聖朝孜孜若是之至也敢縁斯義輕陳愚瞽乞以
臣斯忝回授子野如此則賢否之宜各全其所訊之物
議誰曰不允臣與子野雖未嘗銜杯訪之邑里差非虛
謬不勝慺慺微見冐昧陳聞伏願陛下哀憐悾款鍳其
愚實干犯之諐乞垂赦宥有司以資歴非次弗爲通尋
除尚書比部郎仁威記室參軍出爲諸暨令在縣不行
鞭罸民有爭者示之以理百姓稱悅合境無訟初子野
曾祖松之宋元嘉中受詔續修何承天宋史未及成而
卒子野常欲繼成先業及齊永明末沈約所撰宋書旣
行子野更刪撰爲宋畧二十卷其敘事評論多善約見
而歎曰吾弗逮也蘭陵蕭琛北地傳昭汝南周捨咸稱
重之至是吏部尚書徐勉言之於髙祖以爲著作郎掌
國史及起居注頃之兼中書通事舎人尋除通直正員
郎著作舎人如故又敕掌中書詔誥是時西北徼外有
白題及滑國遣使由岷山道入貢此二國歴代弗賔莫
知所出子野曰漢潁陰侯斬胡白題將一人服䖍注云
白題胡名也又漢定遠侯擊虜八滑從之此其後乎時
人服其博識敕仍使撰方國使圖廣述懐來之盛自要
服至于海表凡二十國子野與沛國劉顯南陽劉之遴
陳郡殷芸陳留阮孝緒吳郡顧協京兆韋棱皆博極羣
書深相賞好顯尤推重之時吳平侯蕭勵范陽張纘每
討論墳籍咸折中於子野焉普通七年王師北伐敕子
野爲喻魏文受詔立成髙祖以其事體大召尚書僕射
徐勉太子詹事周捨鴻臚卿劉之遴中書侍郞朱异集
壽光殿以觀之時竝歎服髙祖目子野而言曰其形雖
弱其文甚壯俄又敕爲書喻魏相元乂其夜受㫖子野
謂可待旦方奏未之爲也及五鼓敕催令開齋速上子
野徐起操筆昧爽便就旣奏髙祖深嘉焉自是凡諸符
檄皆令草創子野爲文典而速不尚麗靡之詞其制作
多法古與今文體異當時或有詆訶者及其末皆翕然
重之或問其爲文速者子野答云人皆成於手我獨成
於心雖有見否之異其於刋改一也俄遷中書侍郎餘
如故大通元年轉鴻臚卿尋領歩兵校尉子野在禁省
十餘年靜黙自守未嘗有所請謁外家及中表貧乏所
得俸悉分給之無宅借官地二畝起茅屋數間妻子恒
苦飢寒唯以敎誨爲本子姪祗畏若奉嚴君末年深信
釋氏持其教戒終身飯麥食蔬中大通二年卒官年六
十二先是子野自剋死期不過庚戌歲是年自省移病
謂同官劉之亨曰吾其逝矣遺命儉約務在節制髙祖
悼惜爲之流涕詔曰鴻臚卿領歩兵校尉知著作郞兼
中書通事舎人裴子野文史足用廉白自居劬勞通事
多歴年所奄致喪逝惻愴空懐可贈散騎常侍賻錢五
萬布五十匹卽日舉哀諡曰貞子子野少時集注喪服
續裴氏家傳各二卷抄合後漢事四十餘卷又敕撰衆
僧傳二十卷百官九品二卷附益諡法一卷方國使圖
一卷文集二十卷竝行於世又欲撰齊梁春秋始草創
未就而卒子謇官至通直郞
顧協字正禮吳郡吳人也晉司空和七世孫協幼孤隨
母養於外氏外從祖宋右光祿張永嘗攜内外孫姪遊
虎丘山協年數歲永撫之曰兒欲何戲協對曰兒正欲
枕石潄流永歎息曰顧氏興於此子旣長好學以精力
稱外氏諸張多賢逹有識鑒從内弟率尤推重焉起家
揚州議曹從事史兼太學博士舉秀才尚書令沈約覽
其策而歎曰江左以來未有此作遷安成王國左常侍
兼廷尉正太尉臨川王聞其名召掌書記仍侍西豐侯
正徳讀正徳爲巴西梓潼郡協除所部安都令未至縣
遭母憂服闋出補西陽郡丞還除北中郎行參軍復兼
廷尉正久之出爲廬陵郡丞未拜㑹西豐侯正徳爲吳
郡除中軍參軍領郡五官遷輕車湘東王參軍事兼記
室普通六年正徳受詔北討引爲府錄事參軍掌書記
軍還會有詔舉士湘東王表薦恊曰臣聞貢玉之士歸
之潤山論珠之人出於枯岸是以芻蕘之言擇於廊廟
者也臣府兼記室參軍吳郡顧協行稱郷閭學兼文武
服膺道素雅量邃遠安貧守靜奉公抗直傍闕知已志
不自營年方六十室無妻子臣欲言於官人申其屈滯
協必苦執貞退立志難奪可謂東南之遺寳矣伏惟陛
下未明求衣思賢如渴爰發明詔各舉所知臣識非許
郭雖無知人之鑒若守固無言懼胎蔽賢之咎昔孔愉
表韓纘之才庾亮薦翟湯之徳臣雖未齒二臣協實無
慙兩士卽召拜通直散騎侍即兼中書通事舎人累遷
歩兵校尉守鴻臚卿員外散騎常侍卿舎人竝如故大
同八年卒時年七十三髙祖悼惜之手詔曰員外散騎
常侍鴻臚卿兼中書通事舎人顧協亷潔自居白首不
衰久在省闥内外稱善奄然殞喪惻怛之懐不能己巳
傍無近親彌足哀者大殮旣畢卽送其喪柩還鄉并營
冢槨竝皆資給悉使周辦可贈散騎常侍令便舉哀諡
曰温子協少清介有志操初爲廷尉正冬服單薄寺卿
蔡法度謂人曰我願解身上襦與顧郎恐顧郎難衣食
者竟不敢以遺之及爲舎人同官者皆潤屋協在省十
六載器服飲食不改於常有門生始來事協知其廉潔
不敢厚餉止送錢二千協發怒杖二十因此事者絶於
饋遺自丁難憂遂終身布衣蔬食少時將娉舅息女未
成婚而協母亡免喪後不復娶至六十餘此女猶未他
適協義而迎之晚雖判合卒無𦙍嗣協博極羣書於文
字及禽獸草木尤稱精詳撰異姓苑五卷瑣語十卷竝
行於世
徐摛字士秀東海郯人也祖憑道宋海陵太守父超之
天監初仕至員外散騎常侍摛㓜而好學及長遍覽經
史屬文好爲新變不拘舊體起家太學博士遷左衛司
馬㑹晉安王綱出戍石頭髙祖謂周捨曰爲我求一人
文學俱長兼有行者欲令與晉安遊處捨曰臣外弟徐
摛形質陋小若不勝衣而堪此選髙祖曰必有仲宣之
才亦不簡其容貌以摛爲侍讀後王出鎮江州仍補雲
麾府記室參軍又轉平西府中記室王移鎮京口復隨
府轉爲安北中錄事參軍帶郯令以母憂去職王爲丹
陽尹起摛爲秣陵令普通四年王出鎮襄陽摛固求隨
府西上遷晉安王諮議參軍大通初王總戎北伐以摛
兼寧蠻府長史參贊戎政教命軍書多自摛出王入爲
皇太子轉家令兼掌管記尋帶領直摛文體旣别春坊
盡學之宮體之號自斯而起髙祖聞之怒召摛加讓及
見應對明敏辭義可觀髙祖意釋因問五經大義次問
歴代史及百家雜說末論釋敎摛商較縱横應答如響
髙祖甚加歎異更被親狎寵遇日隆領軍朱异不說謂
所親曰徐叟出入兩宫漸來逼我須早爲之所遂承間
白髙祖曰摛年老又愛泉石意在一郡以自怡養髙祖
謂摛欲之乃召摛曰新安大好山水任昉等竝經爲之
卿爲我臥治此郡大通三年遂出爲新安太守至郡爲
治清静敎民禮義勸課農桑朞月之中風俗便改秩滿
還爲中庻子加戎昭將軍是時臨城公納夫人王氏即
太宗妃之姪女也晉宋已來初婚三日婦見舅姑衆賔
皆列觀引春秋義云丁丑夫人姜氏至戊寅公使大夫
宗婦覿用幣戊寅丁丑之明日故禮官據此皆云宜依
舊貫太宗以問摛摛曰儀禮云質明贊見婦於舅姑雜
記又云婦見舅姑兄弟姊妹皆立于堂下政言婦是外
宗未審嫺令所以停坐三朝觀其七徳舅延外客姑率
内賔堂下之儀以備盛禮近代婦於舅姑本有戚屬不
相瞻看夫人乃妃姪女有異他姻覿見之儀謂應可畧
太宗從其議除太子左衛率太清三年侯景攻陷臺城
時太宗居永福省賊衆奔入舉兵上殿侍衛奔散莫有
存者摛獨嶷然侍立不動徐謂景曰侯公當以禮見何
得如此凶威遂折侯景乃拜由是常憚摛太宗嗣位進
授左衛將軍固辭不拜太宗後被幽閉摛不獲朝謁因
感氣疾而卒年七十八長子陵最知名
鮑泉字潤岳東海人也父機湘東王諮議參軍泉博渉
史傳兼有文筆少事元帝早見擢任及元帝承制累遷
至信州刺史太清三年元帝命泉征河東王譽於湘州
泉至長沙作連城以逼之譽率衆攻泉泉據柵堅守譽
不能克泉因其弊出擊之譽大敗盡俘其衆遂圍其城
久未能拔世祖乃數泉罪遣平南將軍王僧辯代泉爲
都督僧辯至泉愕然顧左右曰得王竟陵助我經畧賊
不足平矣僧辯旣入乃背泉而坐曰鮑郎有罪令㫖使
我鎖卿卿勿以故意見期因出令示泉鎖之牀下泉曰
稽緩王師甘罪是分但恐後人更思鮑泉之憒憒耳乃
爲啓謝淹遲之罪世祖尋復其任令與僧辯等率舟師
東逼邵陵王於郢州郢州平元帝以長子方諸爲刺史
泉爲長史行府州事侯景密遣將宋子仙任約率精騎
襲之方諸與泉不恤軍政唯蒲酒自樂賊騎至百姓奔
告方諸與泉方雙陸不信曰徐文盛大軍在東賊何由
得至旣而傳告者衆始令闔門賊縱火焚之莫有抗者
賊騎遂入城乃陷執方諸及泉送之景所後景攻王僧
辯於巴陵不克敗還乃殺泉於江夏沉其屍於黄鵠磯
初泉之爲南討都督也其友人夢泉得罪於世祖覺而
告之後未旬果見囚執頃之又夢泉着朱衣而行水上
又告泉曰君勿憂尋得免矣因説其夢泉密記之俄而
復見任皆如其夢泉於儀禮尤明撰新儀四十卷行於
世
陳吏部尚書姚察曰阮孝緒常言仲尼論四科始乎徳
行終乎文學有行者多尚質朴有文者少蹈規矩故衛
石靡餘論可𫝊屈賈無立徳之譽若夫憲章游夏祖述
囬騫體兼文行於裴幾原見之矣
　
　
　
　
　
　
　
　
　
　
　
　　梁書卷三十
　梁書卷三十考證
顧協𫝊協除所部安都令○安都南史作新安
鮑泉𫝊父機○機南史作幾
　
　
　
　
　
　
　
　
　
　
　
　
　梁書卷三十考證
欽定四庫全書
　梁書卷三十一
　　唐　散　騎　常　侍　姚　思　廉　撰
　列𫝊第二十五
　　袁昻(子君正/)
袁昻字千里陳郡陽夏人祖詢宋征虜将軍吴郡太守
父顗冠軍将軍雍州刺史泰始初舉兵奉尋陽王子勛
事敗誅死昂時年五嵗乳媪攜抱匿於廬山㑹赦得出
猶徙晋安至元徽中聴還時年十五初顗敗𫝊首京師
蔵扵武庫至是始還之昻號慟嘔血絶而復蘓従兄彖
嘗撫視抑譬昻更制服廬于墓次後與彖同見従叔司
徒粲粲謂彖曰其幼孤而能至此故知名器自有所在
齊初起家冠軍安成王行叅軍遷征虜主簿太子舎人
王儉鎮軍府功曹史儉時為京尹經於後堂獨引見昂
指北堂謂昻曰卿必居此累遷秘書丞黄門侍郎昻本
名千里齊永眀中武帝謂之曰昻昂千里之駒在卿有
之今改卿名為昻即千里為字出為安南鄱陽王長史
尋陽公相還為太孫中庶子衛軍武陵王長史丁内憂
哀毁過禮服未除而従兄彖卒昻㓜孤為彖所養乃制
期服人有怪而問之者昻致書以喻之曰竊聞禮由恩
斷服以情申故小功他邦加制一等同㸑有緦眀之典
籍孤子夙以不天㓜傾乾廕資敬未奉過庭莫承藐藐
冲人未達朱紫従兄提養訓教示以義方每假其談價
虛其聲譽得及人次實亦有由兼開拓房宇處以華曠
同財共有恣其取足爾来三十餘年憐愛之至無異於
已姊妹孤姪成就一時篤念之深在終彌固此恩此愛
畢壤不追既情若同生而服為諸従言心即事實未忍
安昔馬棱與弟毅同居毅亡棱為心服三年由也之不
除䘮亦縁情而致制雖識不及古誠懐感慕常願千秋
之後従服期齊不圗門衰禍集一旦草土殘息復罹今
酷尋惟慟絶彌劇彌深今以餘喘欲遂素志庶寄其罔
慕之痛少申無已之情雖禮無眀據乃事有先例率迷
而至必欲行之君問禮所歸謹以諮白臨紙號哽言不
識次服闋除右軍邵陵王長史俄遷御史中丞時尚書
令王晏弟詡為廣州多納賕貨昻依事劾奏不憚權豪
當時號為正直出為豫章内史丁所生母憂去職以䘮
還江路風浪暴駭昻乃縛衣著柩誓同沉溺及風止餘
船皆没唯昂所乗船獲全咸謂精誠所致𦵏訖起為建
武将軍呉興太守永元末義師至京師州牧郡守皆望
風降欵昻獨拒境不受命髙祖手書喻曰夫禍福無門
興亡有數天之所棄人孰能匡機来不再圗之宜早頃
藉聴道路承欲狼顧一隅既未􁁉雅懐聊申往意獨夫
狂悖振古未聞窮凶極虐嵗月滋甚天未絶齊聖眀唘
運兆民有頼百姓来蘇吾荷任前驅掃除京邑方撥亂
反正伐罪弔民至止以来前無横陣今皇威四臨長圍
已合遐邇畢集人神同奮鋭卒萬計鐡馬千羣以此攻
戰何往不克况建業孤城人懐離阻面縛軍門日夕相
繼屠潰之期勢不云逺兼熒惑出端門太白入氐室天
文表於上人事符扵下不謀同契實在兹辰且范岫申
胄久薦誠款各率所由仍為掎角沈法瑀孫肸朱端已
先肅清吳㑹而足下欲以區區之郡禦堂堂之師根本
既傾枝葉安附童兒牧豎咸謂其非求之眀鑒實所未
達今竭力昬主未足為忠家門屠滅非所謂孝忠孝俱
盡将欲何依豈若飜然改圗自招多福進則逺害全身
退則長守禄位去就之宜幸加詳擇若執迷遂往同惡
不悛大軍一臨誅及三族雖貽後悔寜復云補欲布所
懐故致今白昻荅曰都史至辱誨承藉以衆論謂僕有
勤王之舉兼蒙誚責獨無送欵循復嚴㫖若臨萬仞三
吴内地非用兵之所况以偏隅一郡何能為役近奉敕
以此境多虞見使安慰自承麾斾届止莫不膝袒軍門
惟僕一人敢後至者政以内揆庸素文武無施直是東
國賤男子耳雖欲獻心不增太師之勇置其愚黙寜沮
衆軍之威幸藉将軍含宏之大可得従容以禮竊以一
飡㣲施尚復投殞况食人之禄而頓忘一旦非惟物議
不可亦恐眀公鄙之所以躊躇未遑薦璧遂以輕微爰
降重命震灼于心忘其所厝誠推理鑒猶懼威臨建康
城平昻束身詣闕髙祖宥之不問也天監二年以為後
軍臨川王叅軍事昻奉唘謝曰恩降絶望之辰慶集寒
心之日焰灰非喻荑枯未擬摳衣聚足顛狽不勝臣遍
厯三墳備詳六典廵校賞罰之科調檢生死之律莫不
嚴五辟扵眀君之朝峻三章於聖人之世是以塗山始
㑹致防風之誅酆邑方構有崇侯之伐未有緩憲於斮
戮之人賖刑扵耐罪之族出萬死入一生如臣者也推
恩及罪在臣實大披心瀝血敢乞言之臣東國賤人學
行何取既殊鳴鴈直木故無結綬弹冠従藉羽儀易農
就仕往年濫職守秩東隅仰屬龔行風驅電掩當其時
也負鼎圗者日至執玉帛者相望獨在愚臣頓昬大義
殉鴻毛之輕忘同徳之重但三吴險薄五湖交通屢起
田儋之變每懼殷通之禍空慕君魚保境遂失師涓抱
器後至者斬臣甘斯戮眀刑殉衆誰曰不然幸約法之
宏承解網之宥猶當降等薪粲遂乃頓釋鉗赭歛骨吹
魂還編黔庶濯疵蕩穢入楚逰陳天波既洗雲油遽沐
古人有言非死之難處死之難臣之所荷曠古不書臣
之死所未知何地髙祖荅曰朕遺射鉤卿無自外俄除
給事黄門侍郎其年遷侍中眀年出為尋陽太守行江
州事六年徴為吏部尚書累表陳讓徙為左民尚書兼
右僕射七年除國子祭酒兼僕射如故領豫州大中正
八年出為仁威将軍呉郡太守十一年入為五兵尚書
復兼右僕射未拜有詔即真封尋以本官領起部尚書
加侍中十四年馬仙琕破魏軍於朐山詔權假昻節往
勞軍十五年遷右僕射尋為尚書令宣惠将軍普通三
年為中書監丹陽尹其年進號中衛将軍復為尚書令
即本號開府儀同三司給鼓吹未拜又領國子祭酒大
通元年加中書監給親信三十人尋表解祭酒進號中
撫軍大将軍遷司空侍中尚書令親信鼓吹竝如故五
年加特進左光禄大夫增親信為八十人大同六年薨
時年八十詔曰侍中特進左光禄大夫司空昻奄至薨
逝惻怛于懐公器㝢凝素志誠貞方端朝燮理嘉猷載
緝追榮表徳實惟令典可贈本官鼓吹一部給東園祕
器朝服一具衣一襲錢二十萬絹布一百匹蠟二百斤
即日舉哀初昻臨终遺疏不受贈諡敕諸子不得言上
行状及立誌銘凡有所須悉皆停省復曰吾釋褐従仕
不期富貴但官序不失等倫衣食粗知榮辱以此闔棺
無慙郷里往忝吴興屬在昬眀之際既闇扵前覺無識
於聖朝不知天命甘貽顯戮幸遇殊恩遂得全門户自
念罪私門階榮望絶保存性命以為幸甚不謂叨竊寵
靈一至於此常欲竭誠酬報申吾乃心所以朝廷每興
師北伐吾輒唘求行誓之丹款實非矯言既庸懦無施
皆不蒙許雖欲罄命其議莫従今日瞑目畢恨泉壤若
魂而有知方期結草聖朝遵古知吾名品或有追逺之
恩雖是經國恒典在吾無應致此脱有贈官慎勿祗奉
諸子累表陳奏詔不許冊諡曰穆正公
子君正美風儀善自居處以貴公子得當世名譽頃之
兼吏部郎以母憂去職服闋為邵陵王友北中郎長史
東陽太守尋徴還都郡民徴士徐天祐等三百人詣闕
乞留一年詔不許仍除豫章内史尋轉吴興太守侯景
亂率數百人随邵陵王赴援及京城陷還郡君正當官
莅事有名稱而蓄聚財産服玩靡麗賊遣于子悦攻之
新成戍主戴僧易勸令拒守吴陸映公等懼賊脱勝略
其資産乃曰賊軍甚銳其鋒不可當今若拒之恐民心
不從也君正性怯懦乃送米及牛酒郊迎子悦子悦既
至掠奪其財物子女因是感疾卒
史臣曰夫天尊地卑以定君臣之位松筠等質無革嵗
寒之心袁千里命屬崩離身逢厄季雖獨夫䘮徳臣志
不移及抗䟽髙祖無虧忠節斯亦存夷叔之風矣終為
梁室台鼎何其美焉
　
　梁書卷三十一
　梁書卷三十一考證
袁昻𫝊憐愛之至無異於已○無異於已南史作言無
　異色
且范岫申胄久薦誠欵○申南本作甲訛
子君正𫝊賊遣于子悦攻之○于子悦南史作張君墨
吴陸映公等○監本缺陸映二字今従南史增入
　
　
　
　
　
　
　
　
　
　梁書卷三十一考證
欽定四庫全書
　梁書卷三十二
　　唐　散　騎　常　侍　姚　思　亷　撰
　列𫝊第二十六
　　陳慶之　蘭欽
陳慶之字子雲義興國山人也㓜而随従髙祖髙祖性
好棊每従夜達旦不輟等軰皆倦寐惟慶之不寝聞呼
即至甚見親賞従髙祖東下平建鄴稍為主書散財聚
士常思効用除奉朝請普通中魏徐州刺史元法僧於
彭城求入内附以慶之為武威将軍與胡龍牙成景儁
率諸軍應接還除宣猛将軍文徳主帥仍率軍二千送
豫章王綜入鎮徐州魏遣安豐王元延眀臨淮王元彧
率衆二萬来拒屯據陟(缺/)延眀先遣其别将丘大千築
壘潯梁觀兵近境慶之進薄其壘一鼓便潰後豫章王
棄軍奔魏衆皆潰散諸将莫能制止慶之乃斬闗夜退
軍士得全普通七年安西将軍元樹出征夀春除慶之
假節縂知軍事魏豫州刺史李憲遣其子長鈞别築兩
城相拒慶之攻之憲力屈遂降慶之入據其城轉東宫
直閣賜爵闗中侯大通元年𨽻領軍曹仲宗伐渦陽魏
遣征南将軍常山王元昭等率馬歩十五萬来援前軍
至駞澗去渦陽四十里慶之欲逆戰韋放以賊之前鋒
必是輕鋭與戰若㨗不足為功如其不利沮我軍勢兵
法所謂以逸待勞不如勿擊慶之曰魏人逺来皆已疲
倦去我既逺必不見疑及其未集湏挫其氣出其不意
必無不敗之理且聞虜所據營林木甚盛必不夜出諸
君若疑惑慶之請獨取之於是與麾下二百騎奔擊破
其前軍魏人震恐慶之乃還與諸将連營而進據渦陽
城與魏軍相持自春至冬數十百戰師老氣衰魏之援
兵復欲築壘於軍後仲宗等恐腹背受敵謀欲退師慶
之杖節軍門曰共来至此渉厯一嵗糜費糧仗其數極
多諸軍竝無闘心皆謀退縮豈是欲立功名直聚為抄
暴耳吾聞置兵死地乃可求生湏虜大合然後與戰審
欲班師慶之别有密敕今日犯者便依眀詔仲宗壮其
計乃従之魏人掎角作十三城慶之銜枚夜出陷其四
壘渦陽城主王緯乞降所餘九城兵甲猶盛乃陳其俘
馘鼓噪而攻之遂大奔潰斬獲畧盡渦水咽流降城中
男女三萬餘口詔以渦陽之地置西徐州衆軍乗勝前
頓城父髙祖嘉焉賜慶之手詔曰本非将種又非豪家
觖望風雲以至於此可深思竒略善克令終開朱門而
待賓揚聲名於竹帛豈非大丈夫哉大通初魏北海王
元顥以夲朝大亂自拔来降求立為魏主髙祖納之以
慶之為假節飈勇将軍送元顥還北顥於渙水即魏帝
號授慶之使持節鎮北将軍護軍前軍大都督𤼵自銍
縣進拔滎城遂至雎陽魏将丘大千有衆七萬分築九
城以相拒慶之攻之自旦至申陷其三壘大千乃降時
魏征東将軍濟隂王元徽業率羽林庶子二萬人求救
梁宋進屯考城城四面縈水守備嚴固慶之命浮水築
壘攻陷其城生擒徽業獲租車七千八百輛仍趣大梁
望旗歸款顥進慶之衛将軍徐州刺史武都公仍率衆
而西魏左僕射楊昱西阿王元慶撫軍将軍元顯恭率
御仗羽林宗子庶子衆凡七萬據滎陽拒顥兵既精強
城又險固慶之攻未能拔魏将元天穆大軍復将至先
遣其驃騎将軍爾朱吐沒兒領胡騎五千騎将魯安領
夏州歩騎九千援楊昱又遣右僕射爾朱隆西荆州刺
史王羆騎一萬據虎牢天穆沒兒前後繼至旗鼓相望
時滎陽未拔士衆皆恐慶之乃解鞍秣馬宣喻衆曰吾
至此以来屠城略地實為不少君等殺人父兄畧人子
女又為無算天穆之衆竝是仇讐我等纔有七千虜衆
三十餘萬今日之事義不圗存吾以虜騎不可争力平
原及未盡至前湏平其城壘諸君無假狐疑自貽屠膾
一鼓悉使登城壮士東陽宋景休義興魚天愍踰堞而
入遂克之俄而魏陣外合慶之率騎三千背城逆戰大
破之魯安於陣乞降元天穆爾朱吐沒兒單騎獲免収
滎陽儲實牛馬榖帛不可勝計進赴虎牢爾朱隆棄城
走魏主元子攸懼奔并州其臨淮王元彧安豐王元延
眀率百僚封府庫備法駕奉迎顥入洛陽宫御前殿改
元大赦顥以慶之為侍中車騎大将軍左光禄大夫增
邑萬户魏大将軍上黨王元天穆王老生李叔仁又率
衆四萬攻陷大梁分遣老生費穆兵二萬據虎牢刀宣
刀䨇入梁宋慶之随方掩襲竝皆降欵天穆與十餘騎
北渡河髙祖復賜手詔稱美焉慶之麾下悉著白袍所
向披靡先是洛陽童謡曰名師大将莫自牢千兵萬馬
避白袍自發銍縣至于洛陽十四旬平三十二城四十
七戰所向無前初元子攸止單騎奔走宫衛嬪侍無改
於常顥既得志荒于酒色乃日夜宴樂不復視事與安
豐臨淮共立姦計将背朝恩絶賓貢之禮直以時事未
安且資慶之之力用外同内異言多忌刻慶之心知之
亦密為其計乃説顥曰今逺来至此未伏尚多若人知
虛實方更連兵而安不忘危湏預為其䇿宜唘天子更
請精兵并勒諸州有南人沒此者悉湏部送顥欲従之
元延眀説顥曰陳慶之兵不出數千已自難制今增其
衆寜肯復為用乎權柄一去動轉聴人魏之宗社於斯
而滅顥由是致疑稍成踈貳慮慶之密唘乃表髙祖曰
河北河南一時已定唯爾朱榮尚敢跋扈臣與慶之自
能擒討今州郡新服正湏綏撫不宜更復加兵摇動百
姓髙祖遂詔衆軍皆停界首洛下南人不出一萬羌夷
十倍軍副馬佛念言於慶之曰功髙不賞震主身危二
事既有将軍豈得無慮自古以来廢昬立眀扶危定難
鮮有得終今将軍威震中原聲動河塞屠顥據洛則千
載一時也慶之不從顥前以慶之為徐州刺史因固求
之鎮顥心憚之遂不遣乃曰主上以洛陽之地全相任
委忽聞捨此朝寄欲往彭城謂君遽取富貴不為國計
手敕頻仍恐成僕責慶之不敢復言魏天柱将軍爾朱
榮右僕射爾朱隆大都督元天穆驃騎将軍爾朱吐沒
兒榮長史髙歡鮮卑芮芮勒衆號百萬挟魏主元子攸
来攻顥顥據洛陽六十五日凡所得城一時反叛慶之
渡河守北中郎城三日中十有一戰傷殺甚衆榮将退
時有劉助者善天文乃謂榮曰不出十日河南大定榮
乃縛木為筏濟自硤石與顥戰於河橋顥大敗走至臨
潁遇賊被擒洛陽陷慶之馬步數千結陣東反榮親自
来追值嵩髙山水洪溢軍人死散慶之乃落鬚髪為沙
門間行至豫州豫州人程道雍等?送出汝隂至都仍
以功除右衛将軍封永興縣侯邑一千五百户出為持
節都督縁淮諸軍事奮武将軍北兗州刺史㑹有妖賊
沙門僧強自稱為帝土豪蔡伯龍起兵應之僧強頗知
幻術更相扇惑衆至三萬攻陷北徐州濟隂太守楊起
文棄城走鍾離太守單希寳見害使慶之討焉車駕幸
白下臨餞謂慶之曰江淮兵勁其鋒難當卿可以䇿制
之不宜决戰慶之受命而行曾未浃辰斬伯龍僧強𫝊
其首中大通二年除都督南北司西豫豫四州諸軍事
南北司二州刺史餘竝如故慶之至鎮遂圍懸瓠破魏
潁州刺史婁起揚州刺史是云寳於溱水又破行臺孫
騰大都督侯進豫州刺史堯雄梁州刺史司馬恭扵楚
城罷義陽鎮兵停水陸轉運江湖諸州竝得休息開田
六千頃二年之後倉廪充實髙祖每嘉勞之又表省南
司州復安陸郡置上眀郡大同二年魏遣将侯景率衆
七萬宼楚州刺史桓和陷沒景仍進軍淮上貽慶之書
使降敕遣湘潭侯退右衛夏侯夔等赴援軍至黎漿慶
之已擊破景時大寒雪景棄輜重走慶之收之以歸進
號仁威将軍是嵗豫州饑慶之開倉賑給多所全濟州
民李昇等八百人表請樹碑頌徳詔許焉五年十月卒
時年五十六贈散騎常侍左衛将軍鼓吹一部諡曰武
敕義興郡𤼵五百丁㑹䘮慶之性祗慎衣不紈綺不好
絲竹射不穿札馬非所便而善撫軍士能得其死力長
子昭嗣第五子昕字君章七嵗能騎射十二随父入洛
路遇疾還京師詣鴻臚卿朱异异訪北閒形勢昕聚土
畫地指麾分别异甚竒之大同四年為邵陵王常侍文
徳主帥右衛仗主敕遣助防義陽魏豫州刺史堯雄北
間驍将兄子寳樂特為敢勇慶之圍懸瓠雄来赴其難
寳樂求單騎校戰昕躍馬直趣寳樂雄即散潰仍陷溱
城六年除威逺将軍小峴城主以公事免十年妖賊王
勤宗起於巴山郡以昕為宣猛将軍假節討焉勤宗平
除隂陵戍主北譙太守以疾不之官又除驃騎外兵俄
為臨川太守太清二年侯景圍厯陽敕召昕還昕唘云
采石急湏重鎮王質水軍輕弱恐慮不濟乃板昕為雲
騎将軍代質未及下渚景已渡江仍遣率所領遊防城
外不得入守欲奔京口乃為景所擒景見昕殷勤因留
極飲曰我至此得卿餘人無能為也令昕收集部曲将
用之昕誓而不許景使其儀同范桃棒嚴禁之昕因説
桃棒令率所領歸降襲殺王偉宋子仙為信桃棒許之
遂盟約射唘城中遣昕夜縋而入髙祖大喜敕即受降
太宗遲疑累日不决外事𤼵洩昕弗之知猶依期而下
景邀得之乃逼昕令更射書城中云桃棒且輕将數十
人先入景欲裹甲随之昕既不肯為書期以必死遂為
景所害時年三十三
蘭欽字休眀中昌魏人也父子雲天監中軍功官至雲
麾将軍冀州刺史欽㓜而果决趫㨗過人随父北征授
東宫直閤大通元年攻魏蕭城拔之仍破彭城别将郊
仲進攻擬山城破其大都督劉屬衆二十萬進攻籠城
獲馬千餘匹又破其大将柴集及襄城太守髙宣别将
范思念鄭承宗等仍攻厥固張龍子城未拔魏彭城守
将楊目遣子孝邕率輕兵来援欽逆擊走之又破譙州
刺史劉海㳺還拔厥固收其家口楊目又遣都督范思
念别将曹龍牙數萬衆来援欽與戰於陣斬龍牙𫝊首
京師又假欽節都督衡州三郡兵討桂陽陽山始興叛
蠻至即平破之封安懐縣男邑五百户又破天漆蠻帥
晚時得㑹衡州刺史元慶和為桂陽人嚴容所圍遣使
告急欽往應援破容羅溪於是長樂諸洞一時平蕩又
密敕欽向魏興經南鄭屬魏将托跋勝宼襄陽仍敕赴
援除持節督南梁南北秦沙四州諸軍事光烈将軍平
西校尉梁南秦二州刺史增封五百户進爵為侯破通
生擒行臺元子禮大将薛儁張菩薩魏梁州刺史元羅
遂降梁漢底定進號智武将軍增封二千户俄改授持
節都督衡桂二州諸軍事衡州刺史未及赴職魏遣都
督董紹張獻攻圍南鄭梁州刺史杜懐珤請救欽率所
領援之大破紹獻於髙橋城斬首三千餘紹獻奔退追
入斜谷斬獲略盡西魏相宇文黑泰致馬二千匹請結
隣好詔加散騎常侍進號仁威将軍增封五百户仍令
述職經廣州因破俚帥陳文徹兄弟竝擒之至衡州進
號平南将軍改封曲江縣公增邑五百户在州有惠政
吏民詣闕請立碑頌徳詔許焉徴為散騎常侍左衛将
軍尋改授散騎常侍安南将軍廣州刺史既至任所前
刺史南安侯密遣厨人置藥於食欽中毒而卒時年四
十二詔贈侍中中衛将軍鼓吹一部子夏禮侯景至厯
陽率其部曲邀擊景兵敗死之
史臣曰陳慶之蘭欽俱有将略戰勝攻取盖頗牧衛霍
之亞歟慶之警悟早侍髙祖既預舊恩加之謹肅蟬冕
組珮亦一世之榮矣
　
　
　
　
　
　
　
　
　
　
　
　
　
　梁書卷三十二
　梁書卷三十二考證
陳慶之𫝊屯據陟(缺/)○南史刪此句故缺字不可考
破魏潁州刺史婁起揚州刺史是云寳扵溱水○各夲
　或作元云寳或注一作是元寳今従北史魏書及姓
　氏譜訂正
蘭欽𫝊前刺史安南侯宻○安南一本作南安
　
　
　
　
　
　
　
　
　
　梁書卷三十二考證
欽定四庫全書
　梁書卷三十三
　　唐　散　騎　常　侍　姚　思　廉　撰
　列𫝊第二十七
　　王僧孺　張　率　劉孝綽　王　筠
王僧孺字僧孺東海郯人魏衛将軍肅八代孫曾祖雅
晉左光禄大夫儀同三司祖准宋司徒左長史僧孺年
五嵗讀孝經問授者此書所載述曰論忠孝二事僧孺
曰若爾常願讀之六嵗能屬文既長好學家貧常傭書
以養母所寫既畢諷誦亦通仕齊起家王國左常侍太
學博士尚書僕射王晏深相賞好晏為丹陽尹召補郡
功曹使僧孺撰東宫新記遷大司馬豫章王行叅軍又
兼太學博士司徒竟陵王子良開西邸招文學僧孺亦
遊焉文惠太子聞其名召入東宫直崇眀殿欲擬為宫
僚文惠薨不果時王晏子得元出為晋安郡以僧孺補
郡丞除候官令建武初有詔舉士揚州刺史始安王遥
光表薦秘書丞王暕及僧孺曰前候官令東海王僧孺
年三十五理尚棲約思致悟敏既筆耕為養亦傭書成
學至乃照螢映雪編蒲緝栁先言往行人物雅俗甘泉
遺儀南宫故事畫地成圗抵掌可述豈直鼮鼠有必對
之辯竹書無落簡之謬訪對不休質疑斯在除尚書儀
曹郎遷治書侍御史出為唐令初僧孺與樂安任昉遇
竟陵王西邸以文學友㑹及是将之縣昉贈詩其略曰
惟子見知惟余知子觀行視言要終猶始敬之重之如
蘭如芷形應影随曩行今止百行之首立人斯著子之
有之誰毁誰譽修名既立老至何遽誰其執鞭吾為子
御劉略班藝虞志荀録伊昔有懐交相欣朂下帷無倦
升髙有屬嘉爾晨燈惜余夜燭其為士友推重如此天
監初除臨川王後軍記室叅軍待詔文徳省尋出為南
海太守郡常有髙凉生口及海舶每嵗數至外國賈人
以通貨易舊時州郡以半價就市又買而即賣其利數
倍厯政以為常僧孺乃歎曰昔人為蜀部長史終身無
蜀物吾欲遺子孫者不在越裝竝無所取視事朞月有
詔徴還郡民道俗六百人詣闕請留不許既至拜中書
郎領著作復直文徳省撰中表簿及起居注遷尚書左
丞領著作如故俄除游擊将軍兼御史中丞僧孺㓜貧
其母鬻紗布以自業嘗擕僧孺至市道遇中丞鹵簿驅
廹溝中及是拜日引騶清道悲感不自勝尋以公事降
為雲騎将軍兼職如故頃之即真是時髙祖製春景眀
志詩五百字敕在朝之人沈約已下同作髙祖以僧孺
詩為工遷少府卿出監吴郡還除尚書吏部郎参大選
請謁不行出為仁威南康王長史行府州國事王典籤
湯道愍暱於王用事府内僧孺每裁抑之道愍遂謗訟
僧孺逮詣南司奉牋辭府曰下官不能避溺山隅而正
冠李下既貽疵辱方致徽繩解籙收簮且歸初服竊以
董生偉器止相驕王賈子上才爰傅卑土下官生年有
值謬仰清塵假翼西雍竊歩東閣多慚袨服取亂長裾
髙榻相望直居坐右長階如畫獨在僚端借其従容之
詞假以寛和之色恩禮逺過申白榮望多厠應徐厚徳
難逢小人易説方謂離腸隕首不足以報一言露膽披
誠何能以酬屢顧寜謂罻羅裁舉微禽先落閶闔始吹
細草仍墜一辭九畹方去五雲縦天網是漏聖恩可恃
亦復孰寄心骸何施眉目方當横潭亂海就魚鼈而為
羣披榛捫樹従虺虵而相伍豈復仰聼金聲式瞻玉色
顧歩髙軒悲如霰委踟蹰下席淚若綆縻僧孺坐免官
久之不調友人廬江何烱猶為王府記室乃致書於烱
以見其意曰近别之後将隔暄寒思子為勞未能忘弭
昔季叟入秦梁生適越猶懐悵恨且或吟謡况岐路之
日将離嚴網辭無可憐罪有不測盖畫地刻木昔人所
惡叢棘既累於何可聞所以握手戀戀離别珍重弟愛
同鄒季淫淫承睫吾猶復抗手分背羞學婦人素鍾肇
節金飈戒序起居無恙動静履宜子雲筆札元瑜書記
信用既然可樂為甚且使目眀能袪首疾甚善甚善吾
無昔人之才而有其病癫眩屢動消渴頻增委化任期
故不復呼醫飲藥但恨一旦離大辱蹈眀科去皎皎而
非自汙抱鬱結而無誰告丁年蓄積與此銷亡徒切髙
價厚名横叨公器人爵智能無所報筋力未之酬所以
悲至撫膺泣盡而繼之以血顧惟不肖文質無所底盖
困於衣食廹於飢寒依隐易農所志不過鍾庾久為尺
板斗食之吏以従皁衣黑綬之役非有竒才絶學雄略
髙謨吐一言可以匡俗振民動一議可以固邦興國全
璧歸趙飛矢救燕偃息藩魏甘卧安郢腦日逐髄月支
擁十萬而横行提五千而深入将能執圭裂壤功勒景
鍾錦繡為衣朱丹被轂斯大丈夫之志非吾曹之所能
及已直以章句小才蟲篆末藝含吐緗縹之上翩躚罇
爼之側委曲同之鍼縷繁碎譬之米鹽孰致顕榮何能
至到加性踈澁拙於進取未嘗去来許史遨遊梁竇俛
首脅肩先意承旨是以三葉靡遘不與運并十年未徙
孰非能薄及除舊布新清晷方旦抱樂銜圗訟謳有主
而猶限一吏扵岑石隔千里於泉亭不得奉板中涓預
衣裳之㑹提戈後勁厠龍豹之謀及其投劾歸来恩均
舊𨽻升文石登玉陛一見而降顔色再覩而接話言非
藉左右之容無勞羣公之助又非同席共研之夙逢笥
餌巵酒之早識一旦陪武帳仰文陛備聃佚之柱下充
嚴朱之席上入班九棘出専千里據操撮之雄官參人
倫之顯職雖古之爵人不次取士無名未有躡景追風
奔驟之若此者也盖基薄牆髙塗遥力躓傾蹷必然顛
匐可俟竟以福過灾生人指鬼瞰将均宥器有驗傾巵
是以不能早従曲影遂乃取疑邪徑故司𨽻懔懔思得
應弦譬縣厨之獸如離繳之鳥将充庖鼎以餌鷹鸇雖
事異鑚皮文非刺骨猶復因兹舌杪成此筆端上可以
投畀北方次可以論輸左校變為丹赭充彼舂薪幸聖
主留善貸之徳紆好生之施解網祝禽下車泣罪愍兹
恚詬憐其觳觫加肉朽胔布葉枯株輟薪止火得不銷
爛所謂還魂斗極追氣泰山止復除名為民幅巾家巷
此五十年之後人君之賜焉木石感隂陽犬馬識厚薄
員首方足孰不戴天而竊自有悲者盖士無賢不肖在
朝見嫉女無美惡入宫見妬家貧無苞苴可以事朋類
惡其鄉原耻彼戚施何以従人何以狥物外無奔走之
友内乏強近之親是以構市之徒随相媒糵及一朝捐
棄以快怨者之心吁可悲矣盖先貴後賤古富今貧季
倫所以發此哀音雍門所以和其悲曲又廹以嚴秋殺
氣具物多悲長夜展轉百憂俱至况復霜銷草色風摇
樹影寒蟲夕叫合輕重而同悲秋葉晚傷雜黄紫而俱
墜蜘蛛絡幕熠燿争飛故無車轍馬聲何聞鳴雞吠犬
俛眉事妻子舉手謝賔遊方與飛走為隣永用蓬蒿自
沒愾其長息忽不覺生之為重素無一㕓之田而有數
口之累豈曰匏而不食方當長為傭保糊口寄身溘死
溝渠以實螻蟻悲夫豈復得與二三士友抱接膝之歡
履足差肩摛綺縠之清文談希微之道徳唯吴馮之遇
夏馥范彧之值孔嵩愍其留賃憐此行乞耳儻不以垢
累時存寸札則雖先犬馬猶松喬焉去矣何生髙樹芳
烈裁書代面筆淚俱下久之起為安西安成王叅軍累
遷鎮右始興王中記室北中郎南康王諮議叅軍入直
西省知撰譜事普通三年卒時年五十八僧孺好墳籍
聚書至萬餘卷率多異本與沈約任昉家書相埓少篤
志精力扵書無所不覩其文麗逸多用新事人所未見
者世重其富僧孺集十八州譜七百一十卷百家譜集
十五卷東南譜集抄十卷文集三十卷兩臺弹事不入
集内為五卷及東宫新記竝行扵世
張率字士簡吴郡呉人祖永宋右光禄大夫父瓌齊世
顯貴歸老鄉邑天監初授右光禄加給事中率年十二
能屬文常日限為詩一萹稍進作賦頌至年十六向二
千許首齊始安王蕭遥光為揚州召迎主簿不就起家
著作佐郎建武三年舉秀才除太子舍人與同郡陸倕
㓜相友狎常同載詣左衛将軍沈約適值任昉在焉約
乃謂昉曰此二子後進才秀皆南金也卿可與定交由
此與昉友善遷尚書殿中郎出為西中郎南康王功曹
史以疾不就久之除太子洗馬髙祖霸府建引為相國
主簿天監初臨川王已下竝置友學以率為鄱陽王友
遷司徒謝朏掾直文徳待詔省敕使抄乙部書又使撰
婦人事二十餘條勒成百卷使工書人琅邪王深吴郡
范懐約褚洵等繕寫以給後宫率又為待詔賦奏之甚
見稱賞手敕荅曰省賦殊佳相如工而不敏枚臯速而
不工卿可謂兼二子扵金馬矣又侍宴賦詩髙祖乃别
賜率詩曰東南有才子故能服官政余雖慚古昔得人
今為盛率奏詩往返數首其年遷秘書丞引見玉衡殿
髙祖曰秘書丞天下清官東南胄望未有為之者今以
相處足為卿譽其恩遇如此四年三月禊飲華光殿其
日河南國獻舞馬詔率賦之曰臣聞天用莫如龍地用
莫如馬故禮稱驟騵詩誦駵駱先景遺風之美世所得
聞吐圗騰光之異有時而出洎我大梁光有區夏廣運
自中貟照無外日入之所浮琛委贄風被之域越險効
珍軨服鳥號之駿騊駼豢龍之名而河南又獻赤龍駒
有竒貌絶足能拜善舞天子異之使臣作賦曰維梁受
命四載元符既臻協律之事具舉膠庠之教必陳檀輿
之用已偃玉輅之御方廵考帝文而率通披皇圗以大
觀慶惟道而必先靈匪聖其誰賛見河龍之瑞唐矚天
馬之禎漢既叶符而比徳且同條而共貫詢國美於斯
今邁皇王於曩昔散大眀以燭幽揚義聲而逺斥固施
之於不窮諒無所乎朝夕竝承流以請吏咸向風而率
職納竒貢於絶區致龍媒於殊域伊况古而赤文爰在
兹而朱翼既効徳於炎運亦表祥於尚色資皎月而載
生祖河房而挺授種北唐之絶類嗣西宛之鴻胄禀妙
足而逸倫有殊姿而特茂善環旋扵薺夏知蹈躧於今
奏超六種扵周閑踰八品於漢廄伊自然之有質寜改
觀於肥瘦豈徒服皁而養安與進駕以馳驟爾其挟尺
縣鑿之辨附蟬伏兎之别十形五觀之姿三毛八肉之
勢臣何得而稱焉固已詳於前製徒觀其神爽視其豪
異軼跨野而忽踰輪齊秀騏而竝末駟貶代盤而陋小
華越定單而少天驥信無等於漏面孰有取扵决鼻可
以迹章亥之所未遊踰禹益之所未至将不得而屈指
亦何暇以理轡若跡遍而忘反非我皇之所事方潤色
於前古邈深文而儲思既而機事多暇青春未移時惟
上已美景在斯遵鎬飲之故實陳洛讌之舊儀漕伊川
而分派引激水以回池集國良於民儁列樹茂於皇枝
紛髙冠以連袵鏘鳴玉而肩随清輦道於上林肅華臺
之金座望發色於緑苞佇流芬於紫裹聴磬鎛之畢舉
聆韶夏之咸播承六奏之既闋及九變之已成均儀禽
於唐序同舞獸於虞庭懐夏后之九代想陳王之紫辭
乃命涓人効良駿經周衛入鉤陳言右牽之已来寜執
朴而後進既傾首於律同又蹀足於鼓振擢龍首回鹿
軀睨兩鏡蹙雙鳬既就塲而雅拜時赴曲而徐趨敏躁
中於促節㨗繁外於驚桴騏行驥動虎發龍驤雀躍鷰
集鵠引鳬翔妍七盤之綽約陵九劒之抑揚豈借儀於
褕袂寜假器於髦皇婉脊投頌俛膺合雅露沫歕紅沾
汗流赭乃却走於集靈馴惠養於豐夏鬱風雷之壮心
思展足於南野若彼符瑞之富可以臻介丘而昭卒業
搢紳羣后誠希末光天子深穆為度未之訪也何則進
讓殊事豈非帝者之彌文㢤今四衛外封五岳内郡宜
𢎞下禪之規增上封之訓背清都而日行指云郊而𤣥
運将絶塵而弭轍類飛鳥與驅驉縂三才而驅騖按五
御而超攄翳卿雲於華盖翼條風於屬車無逸御於玉
軫不泛駕於金輿飾中岳之絶軌營奉髙之舊墟訓厚
况扵人神𢎞施育於黎獻垂景炎於長世集繁祉於斯
萬在庸臣之方剛有従軍之大願必自兹而展采将同
畀於庖煇悼長卿之遺書憫周南之留恨時與到洽周
興嗣同奉詔為賦髙祖以率及興嗣為工其年父憂去
職其父侍妓數十人善謳者有色貌邑子儀曹郎顧玩
之求娉焉謳者不願遂出家為尼嘗因齋㑹率宅玩之
乃飛書言與率姦南司以事奏聞髙祖惜其才寝其奏
然猶致世論焉服闋後久之不仕七年敕召出除中權
建安王中記室參軍預長名問訊不限日俄有敇直夀
光省治丙丁部書抄八年晋安王戍石頭以率為雲麾
中記室王遷南兖州轉宣毅諮議叅軍竝兼記室王還
都率除中書侍郎十三年王為荆州復以率為宣惠諮
議領江陵令府遷江州以諮議領記室出監豫章臨川
郡率在府十年恩禮甚篤還除太子僕累遷招逺将軍
司徒右長史揚州别駕率雖厯居職務未嘗留心簿領
及為别駕奏事髙祖覽牒問之竝無對但奉荅云事在
牒中髙祖不悦俄遷太子家令與中庶子陸倕僕射劉
孝綽對掌東宫管記遷黄門侍郎出為新安太守秩滿
還都未至丁所生母憂大通元年服未闋卒時年五十
三昭眀太子遣使贈賻與晉安王綱令曰近張新安又
致故其人才筆𢎞雅亦足嗟惜随弟府朝東西日久尤
當傷懐也比人物零落特可澘慨屬有今信乃復及之
率嗜酒事事寛恕於家務尤忘懐在新安遣家僮載米
三千石還吳宅既至遂耗太半率問其故荅曰雀鼠耗
也率笑而言曰壮㢤雀鼠竟不研問少好屬文而七略
及藝文志所載詩賦今亡其文者竝補作之所著文衡
十五卷文集三十卷行扵世子長公嗣
劉孝綽字孝綽彭城人本名冉祖勔宋司空忠昭公父
繪齊大司馬霸府従事中郎孝綽㓜聪敏七嵗能屬文
舅齊中書郎王融深賞異之常與同載適親友號曰神
童融每言曰天下文章若無我當歸阿士阿士孝綽小
字也繪齊世掌詔誥孝綽年未志學繪常使代草之父
黨沈約任昉范雲等聞其名竝命駕先造焉昉尤相賞
好范雲年長繪十餘嵗其子季才與孝綽年竝十四五
及雲遇孝綽便申伯季乃命季才拜之天監初起家著
作佐郎為歸沐詩以贈任昉昉報章曰彼美洛陽子投
我懐秋作詎慰耋嗟人徒深老夫託直史兼襃貶轄司
専疾惡九折多美疹匪報庶良藥子其崇鋒頴春耕勵
秋穫其為名流所重如此遷太子舍人俄以本官兼尚
書水部郎奉唘陳謝手敕荅曰美錦未可便製簿領亦
宜稍習頃之即真髙祖雅好蟲篆時因宴幸命沈約任
昉等言志賦詩孝綽亦見引嘗侍宴於坐為詩七首髙
祖覽其文萹篇嗟賞由是朝野改觀焉尋有敇知青北
徐南徐三州事出為平南安成王記室随府之鎮尋補
太子洗馬遷尚書金部侍郎復為太子洗馬掌東宫管
記出為上虞令還除秘書丞髙祖謂舎人周捨曰第一
官當用第一人故以孝綽居此職公事免尋復除祕書
丞出為鎮南安成王諮議入以事免起為安西記室累
遷安西驃騎諮議叅軍敕權知司徒右長史事遷太府
卿太子僕復掌東宫管記時昭眀太子好士愛文孝綽
與陳郡殷芸吴郡陸倕琅邪王筠彭城到洽等同見賔
禮太子起樂賢堂乃使畫工先圗孝綽焉太子文章繁
富羣才咸欲撰録太子獨使孝綽集而序之遷貟外散
騎常侍兼廷尉卿頃之即真初孝綽與到洽友善同遊
東宫孝綽自以才優扵洽每於宴坐嗤鄙其文洽銜之
及孝綽為廷尉正攜妾入官府其母猶停私宅洽尋為
御史中丞遣令史案其事遂劾奏之云携少妹於華省
棄老母於下宅髙祖為隐其惡改妹為姝坐免官孝綽
諸弟時随藩皆在荆雍乃與書論共洽不平者十事其
辭皆鄙到氏又寫别本封呈東宫昭眀太子命焚之不
開視也時世祖出為荆州至鎮與孝綽書曰君屏居多
暇差得肆意典墳吟詠情性比復稀數古人不以委約
而能不伎癢且虞卿史遷由斯而作想摛屬之興益當
不少洛地紙貴京師名動彼此一時何其盛也近在道
務閑微得㸃翰雖無紀行之作頗有懐舊之萹至此已
来衆諸屑役小生之詆恐取辱扵廬江遮道之姦慮興
謀於従事方且褰帷自厲求瘼不休筆墨之功曽何暇
豫至於心乎愛矣未嘗有歇思樂惠音清風靡聞譬夫
夢想温玉飢渇眀珠雖愧卞随猶為好事新有所製想
能示之勿等清慮徒虛其請無由賞悉遣此代懐數路
計行遲還芳札孝綽荅曰伏承自辭皇邑爰至荆臺未
勞刺舉且摛髙䴡近雖預觀尺錦而不覩全玉昔臨淄
詞賦悉與楊修未殫寳笥顧慙先哲渚宫舊俗朝衣多
故季固之薦二邦徐珍之奏七邑威懐之道兼而有之
當欲使金石流功恥用翰墨垂迹雖乖知二偶達聖心
爰自退居素里却掃窮閈比楊倫之不出譬張摯之杜
門昔趙卿窮愁肆言得失漢臣鬱志廣叙盛衰彼此一
時擬非其匹竊以文豹何辜以文為罪由此而談又何
容易故韜翰吮墨多厯寒暑既闕子幼南山之歌又微
敬通渭水之賦無以自同獻笑少酬褒誘且才乖體物
不擬作於𤣥根事殊宿諾寜貽懼於朱亥顧已反躬載
懐累息但瞻言漢廣邈若天涯區區一心分宵九逝殿
下降情白屋存問相尋食椹懐音矧伊人矣孝綽免職
後髙祖數使僕射徐勉宣旨慰撫之每朝宴常引與焉
及髙祖為藉田詩又使勉先示孝綽時奉詔作者數十
人髙祖以孝綽尤工即日有敕起為西中郎湘東王諮
議唘謝曰臣不能銜珠避顛傾柯衛足以兹踈倖與物
多忤兼逢匿怨之友遂居司𨽻之官交構是非用成萋
斐日月昭回俯眀枉直獄書每御輒鑒蒋濟之寃炙髪
見眀非闗陳正之辯遂漏斯密網免彼嚴棘得使還同
士伍比屋唐民生死肉骨豈侔其施臣誠無識孰不戴
天踈逺畆隴絶望髙闕而降其接引優以旨喻於臣㣲
物足為榮隕况剛條落葉忽沾雲露周行所寘復齒盛
流但雕朽汚糞徒成延奨捕影繫風終無効荅又唘謝
東宫曰臣聞之先聖以衆惡之必監焉衆好之必監焉
豈非孤特則積毁所歸比周則積譽斯信知好惡之間
必待眀鑒故晏嬰再為阿宰同前毁後譽後譽出於阿
意前毁由於直道是以一犬所噬旨酒貿其甘酸一手
所摇嘉樹變其生死又鄒陽有言士無賢愚入朝見嫉
至若臧文之下展季靳尚之放靈均絳侯之排賈生平
津之陷主父自兹厥後其徒實繁曲筆短辭不暇殫述
寸管所窺常由切齒殿下誨道觀書俯同好學前載枉
直備該神覽臣昔因立侍親承緒言飄風貝錦譬彼讒
慝聖旨殷勤深以為歎臣資愚履直不能杜漸防㣲曾
未㡬何逢訧罹難雖吹毛洗垢在朝而同嗟而嚴文峻
法肆姦其必奏不顧賣友志欲要君自非上帝運超已
之光昭陵陽之虐舞文虚謗不取信於宸眀在縲嬰纆
幸得蠲於庸暗裁下免黜之書仍頒朝㑹之旨小人未
識通方縶馬懸車息絶朝覲方願滅影銷聲遂移林谷
不悟天聴罔已造次必彰不以距違見疵復使引籍雲
陛降寛和之色垂布帛之言形之千載所蒙已厚况乃
恩等特召榮同起家望古自惟彌覺多忝但未渝丹石
永蔵輪軌相彼工言構兹媒諓且款冬而生已凋柯葉
空延徳澤無謝陽春後為太子僕母憂去職服闋除安
西湘東王諮議叅軍遷黄門侍郎尚書吏部郎坐受人
絹一束為餉者所訟左遷信威臨賀王長史頃之遷秘
書監大同五年卒官時年五十九孝綽少有盛名而仗
氣負才多所陵忽有不合意極言詆訾領軍臧盾太府
卿沈僧杲等竝被時遇孝綽尤輕之每於朝集㑹同處
公卿閒無所與語反呼騶卒訪道途閒事由此多忤於
物孝綽辭藻為後進所宗世重其文每作一萹朝成暮
遍好事者咸諷誦𫝊寫流聞絶域文集數十萬言行於
世孝綽兄弟及羣従諸子姪當時有七十人竝能屬文
近古未之有也其三妹適琅邪王叔英吴郡張嵊東海
徐悱竝有才學悱妻文尤清拔悱僕射徐勉子為晋安
郡卒䘮還京師妻為祭文辭甚悽愴勉本欲為哀文既
覩此文於是閣筆孝綽子諒字有信少好學有文才尤
博悉晋代故事時人號曰皮褁晋書厯官著作佐郎太
子舍人王府主簿功曹史中城王記室參軍
王筠字元禮一字徳柔琅邪臨沂人祖僧䖍齊司空簡
穆公父楫太中大夫筠㓜警寤七嵗能屬文年十六為
芍藥賦甚美及長清静好學與從兄泰齊名陳郡謝覽
覽弟舉亦有重譽時人為之語曰謝有覽舉王有養炬
炬是泰養即筠竝小字也起家中軍臨川王行參軍遷
太子舍人除尚書殿中郎王氏過江以来未有居郎署
者或勸逡廵不就筠曰陸平原東南之秀王文度獨歩
江東吾得比蹤昔人何所多恨乃欣然就職尚書令沈
約當世辭宗每見筠文咨嗟吟咏以為不逮也嘗謂筠
昔蔡伯喈見王仲宣稱曰王公之孫也吾家書籍悉當
相與僕雖不敏請附斯言自謝脁諸賢零落已後平生
意好殆将都絶不謂疲暮復逢於君約於郊居宅造閣
齋筠為草木十詠書之於壁皆直寫文詞不加萹題約
謂人云此詩指物呈形無假題署約製郊居賦構思積
時猶未都畢乃要筠示其草筠讀至雌霓(五激/反)連踡約
撫掌欣抃曰僕嘗恐人呼為霓(五雞/反)次至墜石磓星及
氷懸埳而帶坻筠皆擊節稱賛約曰知音者希真賞殆
絶所以相要政在此數句耳筠又嘗為詩呈約即報書
云覽所示詩實為䴡則聲和被紙光影盈字夔牙接響
顧有餘慙孔翠羣翔豈不多愧古情拙目每佇新竒爛
然總至權輿已盡㑹昌昭𤼵蘭揮玉振克諧之義寜比
笙簧思力所該一至乎此歎服吟研周流忘念昔時㓜
壮頗愛斯文含咀之閒倐焉疲暮不及後進誠非一人
擅美推能實歸吾子遲此閑日清覯乃申筠為文能壓
強韻每公宴竝作辭必妍美約常従容唘髙祖曰晚来
名家唯見王筠獨歩累遷太子洗馬中舍人竝掌東宫
管記昭眀太子愛文學士常與筠及劉孝綽陸倕到洽
殷芸等遊宴𤣥圃太子獨執筠袖撫孝綽肩而言曰所
謂左把浮丘袖右拍洪崕肩其見重如此筠又與殷芸
以方雅見禮焉出為丹陽尹丞北中郎諮議叅軍遷中
書郎奉敕製開善寺寳誌大師碑文詞甚麗逸又敕撰
中書表奏三十卷及所上賦頌都為一集俄兼寜逺湘
東王長史行府國郡事除太子家令復掌管記普通元
年以母憂去職筠有孝性毁瘠過禮服闋後疾廢久之
六年除尚書吏部郎遷太子中庶子領羽林監又改領
歩兵中大通二年遷司徒左長史三年昭眀太子薨敕
為哀䇿文復見嗟賞尋出為貞威将軍臨海太守在郡
被訟不調累年大同初起為雲麾豫章王長史遷秘書
監五年除太府卿眀年遷度支尚書中大同元年出為
眀威将軍永嘉太守以疾固辭徙為光禄大夫俄遷雲
騎将軍司徒左長史太清二年侯景宼逼筠時不入城
眀年太宗即位為太子詹事筠舊宅先為賊所焚乃寓
居國子祭酒蕭子雲宅夜忽有盗攻之驚懼墜井卒時
年六十九家人十餘人同遇害筠状貌寝小長不滿六
尺性𢎞厚不以藝能髙人而少擅才名與劉孝綽見重
當世其自序曰余少好書老而彌篤雖遇見瞥觀皆即
疏記後重省覽懽興彌深習與性成不覺筆倦自年十
三四齊建武二年乙亥至梁大同六年四十載矣㓜年
讀五經皆七八十遍愛左氏春秋吟諷常為口實廣略
去取凡三過五抄餘經及周官儀禮國語爾雅山海經
夲草竝再抄子史諸集皆一遍未嘗倩人假手竝躬自
抄録大小百餘卷不足𫝊之好事盖以備遺忘而已又
與諸兒書論家世集云史𫝊稱安平崔氏及汝南應氏
竝累世有文才所以范蔚宗世擅雕龍然不過父子兩
三世耳非有七葉之中名徳重光爵位相繼人人有集
如吾門世者也沈少傅約語人云吾少好百家之言身
為四代之史自開闢已来未有爵位蟬聮文才相繼如
王氏之盛者也汝等仰觀堂構思各努力筠自撰其文
章以一官為一集自洗馬中書中庶子吏部佐臨海太
府各十卷尚書三十卷凡一百卷行於世
史臣陳吏部尚書姚察曰王僧孺之巨學劉孝綽之詞
藻主非不好也才非不用也其拾青紫取極貴何難㦲
而孝綽不拘言行自躓身名徒鬱抑當年非不遇也
　
　
　
　
　
　
　
　梁書卷三十三
　梁書卷三十三考證
張率𫝊率奏詩往返數首○奏詩南本作奉詔
劉孝綽𫝊先聖以衆惡之必監焉衆好之必監焉○顧
　炎武日知録察作監者梁宣帝諱詧故改之盖襄陽
　以来國史之原文也
王筠𫝊史臣陳吏部尚書姚察○夲書史臣論或稱史
　臣或稱陳吏部尚書姚察此則稱史臣陳吏部尚書
　姚察前後卷縂不畫一
　
　
　
　
　
　
　
　梁書卷三十三考證
欽定四庫全書
　梁書卷三十四
　　唐　散　騎　常　侍　姚　思　廉　撰
　列𫝊第二十八
　　張緬(弟纉/)　(綰/)
張緬字元長車騎将軍宏策子也年數嵗外祖中山劉
仲徳異之嘗曰此兒非常器為張氏寳也齊永元末義
師起𢎞策従髙祖入伐留緬襄陽年始十嵗每聞軍有
勝負憂喜形扵顔色天監元年𢎞策任衛尉卿為妖賊
所害緬痛父之酷䘮過於禮髙祖遣戒喻之服闋襲洮
陽縣侯召補國子生起家秘書郎出為淮南太守時年
十八髙祖疑其年少未閑吏事乃遣主書封取郡曹文
案見其斷决允惬甚稱賞之還除太子舍人雲麾外兵
叅軍緬少勤學自課讀書手不輟卷尤眀後漢及晋代
衆家客有執卷質緬者随問便對略無遺失殿中郎缺
髙祖謂徐勉曰此曹舊用文學且居鵷行之首宜詳擇
其人勉舉緬充選頃之出為武陵太守還拜太子洗馬
中舎人緬母劉氏以父沒家貧葬禮有闕遂終身不居
正室不随子入官府緬在郡所得禄俸不敢用乃至妻
子不易衣裳及還都竝供其母賑贍親屬雖累載所畜
一朝随盡緬私室常閴然如貧素者累遷北中郎諮議
叅軍寜逺長史出為豫章内史緬為政任恩惠不設鈎
距吏人化其徳亦不敢欺故老咸云數十年未之有也
大通元年徴為司徒左長史以疾不拜改為太子中庶
子領羽林監俄遷御史中丞坐收捕人與外國使闘左
降黄門郎兼領先職俄復為真緬居憲司推繩無所顧
望號為勁直髙祖乃遣畫工圖其形扵臺省以勵當官
中大通三年遷侍中未拜卒時年四十二詔贈侍中加
貞威将軍侯如故賻錢五萬布五十匹髙祖舉哀昭眀
太子亦往臨哭與緬弟纉書曰賢兄學業該通莅事眀
敏雖倚相之讀墳典郄縠之敦詩書惟今望古蔑以斯
過自列宫朝二紀将及義惟僚屬情實親友文筵講席
朝遊夕宴何曽不同兹勝賞共此言寄如何長謝奄然
不追且年甫強仕方申才力摧苗落穎彌可傷惋念天
倫素睦一旦相失如何可言言及増哽擥筆無次緬性
愛墳籍聚書至萬餘卷抄後漢晋書衆家異同為後漢
紀四十卷晋抄三十卷又抄江左集未及成文集五卷
子傅嗣
纉字伯緒緬第三弟也出後從伯𢎞籍𢎞籍髙祖舅也
梁初贈廷尉卿纉年十一尚髙祖第四女富陽公主拜
駙馬都尉封利亭侯召補國子生起家秘書郎時年十
七身長七尺四寸眉目踈朗神彩爽發髙祖異之嘗曰
張壮武云後八葉有逮吾者其此子乎纉好學兄緬有
書萬餘卷晝夜披讀殆不輟手秘書郎有四員宋齊以
来為甲族起家之選待次入補其居職例數十百日便
遷任纉固求不徙欲遍觀閣内圗籍嘗執四部書目曰
若讀此畢乃可言優仕矣如此數載方遷太子舍人轉
洗馬中舍人竝掌管記纉與琅邪王錫齊名普通初魏
遣彭城人劉善眀詣京師請和求識纉纉時年二十三
善眀見而嗟服累遷太尉諮議叅軍尚書吏部郎俄為
長史兼侍中時人以為早達河東裴子野曰張吏部在
喉舌之任已恨其晚矣子野性曠達自云年出三十不
復詣人初未與纉遇便虛相推重因為忘年之交大通
元年出為寜逺華容公長史行琅邪彭城二郡國事二
年仍遷華容公北中郎長史南蘭陵太守加貞威將軍
行府州事三年入為度支尚書母憂去職服闋出為吴
興太守纉治郡省煩苛務清静民吏便之大同二年徴
為吏部尚書纉居選其後門寒素有一介皆見引拔不
為貴要屈意人士翕然稱之五年髙祖手詔曰纉外氏
英華朝中領袖司空以後名冠范陽可尚書僕射初纉
與參掌何敬容意趣不協敬容居權軸賓客輻奏有過
詣纉者輒距不前曰吾不能對何敬容殘客及是遷為
表曰自出守股肱入尸衡尺可以仰首伸眉論列是非
者矣而寸衿所滯近蔽耳目深淺清濁豈有能預加以
矯心飾貌酷非所閑不喜俗人與之共事此言以指敬
容也纉在職議南郊御乗素輦適古今之𠂻又議印綬
官備朝服宜竝著綬時竝施行九年遷宣惠将軍丹陽
尹未拜改為使持節都督湘桂東寜三州諸軍事湘州
刺史述職經途乃作南征賦其詞曰嵗次娵訾月惟中
吕余謁帝於承眀将述職於南楚忽中川而反顧懐舊
鄉而延佇路漫澷以無端情容容而莫與乃弭節歎曰
人之寓於宇宙也何異夫栖蝸之争戰附蜹之遊禽而
盈虛倚伏俯仰浮沉矜榮華於尺景總萬慮於寸隂彼
忘機於粹日乃聖達之眀箴妙品物扵貞觀曽何足而
繫心撫余躬之末迹屬興王之盛世蒙三欒之休寵荷
通家之渥惠登石渠之三閣典校文乎六藝振長纓於
承華眷儲皇之上叡居銜觴而接席出方舟以同濟彼
華坊與禁苑常宵盤而晝憇思徳音其在耳若清塵之
未逝經二紀以及兹悲明離之永翳惟平生之褊能實
有志於棲息慙滅沒之千里謝韓哀於八極如蓑裘之
代用譬輪轅之曲直愧周任之清規諒無取於陳力逢
濯纓之嘉運遇井汲之眀時懐君恩而未荅顧靈瑣而
依遲縂端揆以居副長庶僚而稱師猶深泉之短綆若
髙墉而無基伊吾人之罪薄豈斯滿之能持奉皇命以
奏舉方驅𫝊於衡疑遵夕宿以言邁戒晨装而永辭行
摇摇於南逝心眷眷而西悲爾乃横濟牽牛傍瞻雉庫
前觀隐脹却視雲布追晋氏之唘戎覆中州之鼎祚鞠
三川於茂草霑兩京於朝露故黄旗紫盖運在震方金
陵之兆允符厥祥及歸命之銜璧爰獻璽於武王唘中
興之英主宣十世而重光觀其内招人望外攘干紀草
創江南締構基址豈徒能布其徳主晋有祀雲漢作詩
斯干見美而已㢤乃得正朔相承于兹四代多厯年所
二百餘載割疆場於華戎拯生靈於宇内不被髪而左
衽繄明徳其是賚次臨滄之層巘尋叔寳之舊埏藴珠
玉之餘潤昭羅綺之遺妍懐若人之逺理豈喜慍其能
遷雖魂埋於百世猶映澈於九泉經法王之梵宇覩因
時之或躍従四海之宅心故取亂而誅虐在蒼精之将
季翦洪柯以銷落既觀蝎而逞刑又施獸而為謔候髙
燧以巧笑俟長星而懽噱何惵惵之黔首思假命其無
託信人欲而天従爰物覩而聖作我皇帝膺籙受圗聪
眀神武乗璺而運席卷三楚師克在和仁義必取形猶
積决應若颷舉於是殪桑林之封狶繳青丘之大風戢
干戈以耀徳肆時夏而成功放流聲於鄭衛屏豔質於
傾宫配軒皇以邁迹豈商周之比隆化致升平于兹四
紀六夷膜拜八蠻同軌教穆於上庠寃申於大理顯三
光之照燭降五靈之休祉諒殊功於百王固無得而稱
矣沂金牛之迅渚覩靈山之雄壮實江南之丘墟平雲
霄而竦状摽素嶺乎青壁葺頳文於翠嶂跳巨石以驚
湍批衝巖而駭浪鏟千尋之峭岸潨萬流之大壑隐日
月以蔽虧搏風煙而回薄崕映川而晃朗水騰光而倐
爍積霜霰之往還鼓波濤之前却下流沫以洊險上岑
崟而将落聞知命之是虞故違風而靡託訊㑹骸之詭
状云怒特之来奔及漁人之垂餌沉潛鎖於洪源鑒幽
塗於忠武馳四馬之髙軒不語神以徴怪情存之而勿
論曬姑熟之舊朔訪遺迹兮宣武挟仲謀之雄氣朝委
裘而作輔厯祖宗之眀君猶負芒於盛主勢傾河以覆
岱威回天而震宇雖眀允之篤誠在伊稷而未舉矧有
功而無志豈季葉其能處懼貽笑於文景憂象賢之覆
餗雖苞蘖以代興終夷宗而殄族彼儋石之贏儲尚邀
之而俟福况神眀之大寳乃闇干於天禄造扃鍵之候
司𤼵𫝊書於闗尉據轘轅乎伊洛守衡津於河渭無矯
且以招賓闕捐繻而待貴實祗敬於王典懐鞠躬而屏
氣惟函谷之襟帶疑武庫之精兵採風謡於往昔聞乳
虎於甯成在當今而簡易止譏鑒其姦情陋文仲之廢
職鄙耏門之食征於是近睇赭岑遥瞻鵲岸島嶼蒼茫
風雲蕭散屬時雨之新晴觀百川之浩涆水泓澄以闇
夕山參𦍑而辨旦忽臨睨於故鄉眇江天其無畔遡洄
流而右阻遵長薄而左貫獨向風以舒情搴芳洲其誰
翫息銅山而繫纜訪叔文之靈宇得舊名而猶存皆攅
蕪而積椘想夫君之令問實有聲於前古拯巴漢之廢
業爰配名於鄒魯辨山精以息訟對祠星而寤主每撫
事以懐人非末學其能覩嘉梅根之孝女尚乗肥於媵
姬嗟吴人之重辟憂峻網於将貽彼沉𤓰而顯義指滄
波而為期此浮履以眀節赴丹爓其何疑信禮感而情
悼實悽悵於余悲空沉吟以遐想愧邯鄲之妙詞望南
陵以寓目美牙門之守志當晋師之席卷豈藩籬而不
庇携老弱於窮城猶區區乎一簣雖挈瓶之小善寔君
子之所識(闕一句/)是謂事人之禮入雷池之長浦想恭
岱之芳塵臨魚官以輟膳踐寒蒲之抽筠又有生為令
徳沒為眀神或捐家事主携手拜親或正身殉義哀感
市人所以家稱純孝國號能臣揚清徽於上列竝異世
而為鄰發曉渚而遡風苦神吴之難習㟁曜舟而不進
水騰沙以驚急天曀曀其垂隂雨霏霏而来集愍征夫
之勞瘁每搴帷而佇立由江沲之派别望彭匯之通津
塗未中乎及絳日已盈於浃旬於是千流共歸萬嶺分
状倒景懸髙浮天瀉壮清江洗滌平湖夷暢飜光轉彩
出沒摇漾岷山嶓冡悠逺寂寥青湓赤㟁控汐引潮望
歸雲之蓊蓊揚清風之飄飄界飛流於翠薄耿長虹於
青霄若夫灌莾川涯層潭水府游泳之所往還喧鳴之
所攅聚羣飛沙漲掩薄草渚竒甲異鱗雕文綷羽聴寡
鶴之偏鳴聞孤鴻之慕侣在客行而多思獨傷魂而悽
楚美中流之衝要因習坎以守固既因之而設險又居
之而務徳南通珠崕夜郎西欵玉津華墨莫不内清姦
宄外弭苛慝籬屏京師事有均於齊徳也眄匡嶺以躊
躇想霞裳於雲仭流姮娥之逸響發王子之清韻若夜
光而可投豈榮華之難擯羡還丹其何術佇一丸扵来
信徑遵途乎鄂渚迹孫氏之霸基陳利兵而蓄粟抗十
倍之鋭師在賢才之必用寜推誠而忍欺圗富強以法
立屬貞臣而日嬉識徐基於江畔云釣臺之舊址方戰
國之多虞猶従容而宴喜欽輔吴之忠諒歎仲謀之虛
已處君臣而竝得良致霸其有以伊文侯之雅望誠一
代之偉人禰觀書以心服玉比徳而譽均遘時雄之應
運方協義以經綸名既逼而愈賞言雖聞而彌親惜勤
王扵延獻俾漢京之惟新何天命其弗與悲盛業之未
申汛蘆洲以延佇聞伍員之所濟出懐珠而免讐歸投
金以荅惠彼無求於萬鍾唯長歌而鼓枻慨斯誠之未
感乃沉軀以眀誓空負恨其何追徒臨飡而先祭及旋
師於鄭國美邀福於来裔入郢都而抵掌壮天險之難
窺允分荆之勝略成百代之良規賈生方扵指大應侯
譬之木披所以居宗振末強夲弱枝聞古今之通制厯
盛衰而不移可不謂然與美經國之逺體也酌忠言於
城郢播終古之芳猷忘我躬之匪閱顧社稷而懐憂服
荘王之髙義乃徴名於夏州恥蹊田之過罰納申叔之
嘉謀觀巫臣之獻箴鑒周書以眀喻何自謀其多僻要
桑中而逺赴若葆申之誅丹實匡君以成務在兩臣而
優劣居二主其竝裕臨赤崕而慷愾㩁雄圗於魏武乗
戰勝以長驅志吞吴而并楚縂八州之毅卒期姑蘇而
振旅時有便乎建瓴事無留扵蕭斧覇孫赫其霆奮杖
萬俗之英輔裂宇宙而三分誠决機乎一舉嗟元徳之
矯矯思興復於舊京招卧龍於當世配管仲而稱英收
散亡之餘弱結與國而連横延五紀乎岷漢紹四百於
炎精望巴丘以邅囘遵洞庭而敞怳沉輕舟而不繫何
靈胥之浩蕩眺君褊之雙峯徒臨風以増想償瑶觴而
一酌駕彩蜺而獨往爾乃南奠衡霍北距沮漳包括沅
澧汲引瀟湘滮滮長邁漫澷回翔蕩雲沃日吐霞含光
青碧潭嶼萬頃澄澈綺蘭従風素沙被雪雜雲霞以舒
卷閒河洲而斷絶回曉仄於中川起長颷而半滅税遺
構之舊浦瞻汨羅以隕泗豈懐寳而迷邦猶殷勤而一
致蘊芳華以襞積非黨人之所媚合小雅之怨辭兼國
風之美志譬弹冠而振衣猶自别於泥滓且殺身以成
義寜露才而揚已悲先生之不辰逢椒蘭之妬美有驊
騮而不馭焉遑遑於千里既踐境以思人彌流連其無
已修行潦之薄薦敢慿誠於沼沚謁黄陵而展敬奠瑶
席乎川湄具蘭香以膏沐懐椒糈而要之延帝子于三
后降夔龍於九疑騰河靈之水駕下太一之靈旗撫安
歌以㑹儛踈緩節而依遲日徘徊以将暮情眇黙而無
辭慍秦皇之川幸尤土壤以加戮昧天道之無親勤望
祀以祈福将人怨而神怒故飛川而蕩谷推㝠理以歸
諐遂刋山而赭木於是下車入部班條理務砥課庸薄
夕惕兢懼存問長老隐恤氓庶奉宣皇恩寛徭省賦逺
哉盛乎斯邦之舊也有虞廵方以託終夏后開圗而䟽
决太伯讓嗣以来遊(闕/)臣祈仙而齊潔固是眀王之塵
軌聖賢之蹤轍也若夫屈平懐沙之賦賈子遊湘之萹
史遷摛文以投弔揚雄反騷而沉川其風謡雅什又是
詞人之所流連也亦有仲寜咸徳仍世相繼父子三台
緇衣改敝古初抱於烈火劉先髙而忤世蔣公琰之𢎞
通桓伯緒之匡濟鄧兖時之絶述谷思恭之藻䴡實川
嶽之精靈常閒出而無替也至於殊庭之客帝鄊之賢
神奔鬼化吐吸雲煙玉笥登之而却老金人植杖以尊
泉蘇生騎龍而出入處静駕鹿以周旋配北燭之神女
偶南榮之偓佺時髣髴其遥見亦往往而有焉爾乃厯
省府庭周行街術山川逺覽邑居近悉割黔中以置守
獻青陽而背質鄒生所謂還舟楚王於焉垂馹廵髙山
之累仭襃吴文之為宰彼非劉而八王皆國士而身醢
在長沙而著令經五葉其未改知天道之福謙勝一時
之經始尋太傅之故宅今築室以安禪邑無改於舊井
尚開流而冽泉懐伊管之政術遇庸臣而見遷終被知
於時主嗟漢宗之得賢受齊居之逺託豈理謝而生全
哀懐王之不秀遂抱恨而傷年修定祀于北郭對林野
而幽藹庶無吐於馨香祀瓊茅而沃酹景十三以唘國
惟君王其能大迨炎正之中微實斯藩而是頼顧四阜
之紆餘乍升髙以遊目審山川之面帶将取名於衡麓
下彌漫以爽塏上欽虧而重複風瑟瑟以鳴松水琤琤
而響谷低四照於若華竦千尋於建木冀囂塵之可屏
登巖阿而寤宿捨域中之常戀慕遊仙之靈族是時凉
風暮節萬實西成華池逈逺飛閣淒眀嘉南州之炎徳
愛蘭蕙之秋榮下名柑於曲榭採芳菊於髙城樹羅軒
而竝列竹被嶺而叢生翫棲禽之夕返送旅鴈之晨征
悲去郷而逺客寄覽物而娱情惟𫝊車之所騖實鷹揚
其是掌或解組以立威乍露服而加賞遵聖主之恩刑
荷天地之厚徳沾河潤扵九里澤自家而刑國闕小道
之可觀寜畏塗其易克眄髙衢而願騁憂取累於長纆
聞困石之非據承烱戒乎明則愧夀陵之餘子學邯鄲
而匍匐也纉至州停遣十郡尉勞解放老疾吏役及闗
市戍邏先所防人一皆省併州界零陵衡陽等郡有莫
徭蠻者依山險為居厯政不賓服因此向化益陽縣人
作田二頃皆異畆同穎纉在政四年流人自歸户口増
益十餘萬州境大安太清二年徴為領軍俄改授使持
節都督雍梁北秦東益郢州之竟陵司州之随郡諸軍
事平北将軍寜蠻校尉纉初聞邵陵王綸當代已為湘
州其後更用河東王譽纉素輕少王州府候迎及資待
甚薄譽深銜之及至州遂託疾不見纉仍檢括州府庶
事留纉不遣㑹聞侯景宼京師譽飾装當下援時荆州
刺史湘東王赴援軍次郢州武城纉馳信報曰河東已
竪檣上水将襲荆州王信之便回軍鎮荆湘因構嫌隙
尋棄其部伍單舸赴江陵王即遣使責讓譽索纉部下
既至仍遣纉向襄陽前刺史岳陽王詧推遷未去鎮但
以城西白馬寺處之㑹聞賊䧟京師詧因不受代州助
防杜岸紿纉曰觀岳陽殿下必不容使君使君素得物
情若走入西山招聚義衆逺近必當投集又帥部下繼
至以此義舉無往不克纉信之與結盟約因夜遁入山
岸反以告詧仍遣㟁帥軍追纉纉衆望㟁軍大喜謂是
赴期既至即執纉并其衆竝俘送之始被囚縶尋又逼
纉剃髪為道人其年詧舉兵襲江陵常戴纉随後及軍
退敗行至湕水南防守纉者慮追兵至遂害之棄屍而
去時年五十一元帝承制贈纉侍中中衛将軍開府儀
同三司諡簡憲公纉有識鑒自見元帝便推誠委結及
元帝即位追思之嘗為詩其序曰簡憲之為人也不事
王侯負才任氣見余則申旦達夕不能己巳懐夫人之
徳何日忘之纉著鴻寳一百卷文集二十卷次子希字
子顔早知名選尚太宗第九女海鹽公主承聖初官至
黄門侍郎
綰字孝卿纉第四弟也初為國子生射策髙第起家長
兼秘書郎遷太子舍人洗馬中舍人竝掌管記累遷中
書郎國子博士出為北中郎長史蘭陵太守還除員外
散騎常侍時丹陽尹西昌侯蕭淵藻以久疾未拜敕綰
權知尹事遷中軍宣城王長史俄徙御史中丞髙祖遣
其弟中書舍人絢宣旨曰為國之急惟在執憲直繩用
人夲不限升降晋宋之世周閔蔡廓竝以侍中為之卿
勿疑是左遷也時宣城王府望重故有此旨焉大同四
年元日舊制僕射中丞坐位東西相當時綰兄纉為僕
射及百司就列兄弟導騶分趨兩陛前代未有也時人
榮之嵗餘出為豫章内史綰在郡述制旨禮記正言義
四姓衣冠士子聴者常數百人八年安成人劉敬官挟
祅道遂聚黨攻郡内史蕭侻棄城走賊轉宼南康廬陵
屠破縣邑有衆數萬人進宼豫章新淦縣南中久不習
兵革吏民恇擾奔散或勸綰宜避其鋒綰不從仍修城
隍設戰備募召敢勇得萬餘人刺史湘東王遣司馬王
僧辯帥兵討賊受綰節度旬月間賊黨悉平十年復為
御史中丞加通直散騎常侍綰再為憲司弹糾無所回
避豪右憚之是時城西開士林舘聚學者綰與右衛朱
异太府卿賀琛遞述制旨禮記中庸義太清二年遷左
衛将軍㑹侯景寇至入守東掖門三年遷吏部尚書宫
城䧟綰出奔外轉至江陵湘東王承制授侍中左衛将
軍相國長史侍中如故出為持節雲麾将軍湘東内史
承聖二年徴為尚書右僕射尋加侍中眀年江陵陷朝
士皆俘入闗綰以疾免後卒於江陵時年六十三次子
交字少游頗渉文學選尚太宗第十一女安陽公主承
聖二年官至太子洗馬秘書丞掌東宫管記
陳吏部尚書姚察曰太清版蕩親屬離貳纉不能叶和
藩岳成溫陶之舉茍懐私怨構隙瀟湘遂及禍於身非
由忠節繼以江陵淪覆實萌於此以纉之風格卒為梁
之亂階惜矣㦲
　
　
　
　
　
　
　
　
　
　
　梁書卷三十四
　梁書卷三十四考證
張緬𫝊此兒非常器為張氏寳也○南史作非止為張
　氏寳方為海内令名也
綰𫝊南中久不習兵革○監夲缺兵字今従各本増入
　
　
　
　
　
　
　
　
　
　
　
　梁書卷三十四考證
欽定四庫全書
　梁書卷三十五
　　唐　散　騎　常　侍　姚　思　廉　撰
　列𫝊第二十九
　　蕭子恪(弟子範/)　(子顯/)　(子雲/)　(子暉/)
蕭子恪字景沖蘭陵人齊豫章文獻王嶷第二子也永
眀中以王子封南康縣侯年十二和從兄司徒竟陵王
髙松賦衛軍王儉見而竒之初為寜朔将軍淮陵太守
建武中遷輔國将軍吴郡太守及司馬王敬則於㑹稽
舉兵反以奉子恪為名眀帝悉召子恪兄弟親従七十
餘人入西省至夜當害之㑹子恪棄郡奔歸是日亦至
眀帝乃止以子恪為太子中庶子東昏即位遷祕書監
領右軍将軍俄為侍中中興二年遷輔國諮議叅軍天
監元年降爵為子除散騎常侍領歩兵校尉以疾不拜
徙為光禄大夫俄為司徒左長史子恪與弟子範等嘗
因事入謝髙祖在文徳殿引見之從容謂曰我欲與卿
兄弟有言夫天下之寳本是公器非可力得茍無期運
雖有項籍之力終亦敗亡所以班彪王命論云所求不
過一金然終轉死溝壑卿不應不讀此書宋孝武為性
猜忌兄弟粗有令名者無不因事鴆毒所遺唯有景和
至於朝臣之中或疑有天命而致害者枉濫相繼然而
或疑有天命而不能害者或不知有天命而不疑者于
時雖疑卿祖而無如之何此是疑而不得又有不疑者
如宋眀帝本為庸常被免豈疑而得全又復我于時已
年二嵗彼豈知我應有今日當知有天命者非人所害
害亦不能得我初平建康城朝廷内外皆勸我云時代
革異物心湏一宜行處分我于時依此而行誰謂不可
我政言江左以来代謝必相誅戮此是傷於和氣所以
國祚例不靈長所謂殷鑒不逺在夏后之代此是一義
二者齊梁雖曰革代義異往時我與卿兄弟雖復絶服
二世宗屬未逺卿勿言兄弟是親人家兄弟自有周旋
者有不周旋者况五服之屬邪齊業之初亦是甘苦共
嘗腹心在我卿兄弟年少理當不悉我與卿兄弟便是
情同一家豈當都不念此作行路事此是二義我有今
日非是本意所求且建武屠滅卿門致卿兄弟塗炭我
起義兵非惟自雪門恥亦是為卿兄弟報仇卿若能在
建武永元之世撥亂反正我雖起樊鄧豈得不釋戈推
奉其雖欲不已亦是師出無名我今為卿報仇且時代
革異望卿兄弟盡節報我耳且我自藉䘮亂代眀帝家
天下耳不取卿家天下昔劉子輿自稱成帝子光武言
假使成帝更生天下亦不復可得况子輿乎梁初人勸
我相誅滅者我答之猶如向孝武時事彼若茍有天命
非我所能殺若其無期運何忽行此政足示無度量曹
志親是魏武帝孫陳思之子事晋武能為晋室忠臣此
即卿事例卿是宗室情義異佗方坦然相期卿無復懐
自外之意小待自當知我寸心又文獻王時内齋直帳
閹人趙叔祖天監初入為臺齋帥在夀光省髙祖呼叔
祖曰我本識汝在北第以汝舊人故每驅使汝比見北
第諸郎不叔祖奉答云比多在直出外甚疎假使蹔出
亦不能得往髙祖曰若見北第諸郎道我此意我今日
雖是革代情同一家但今磐石未立所以未得用諸郎
者非惟在我未宜亦是欲使諸郎得安耳但閉門髙枕
後自當見我心叔祖即出外具宣敕語子恪尋出為永
嘉太守還除光禄卿秘書監出為眀威将軍零陵太守
十七年入為散騎常侍輔國将軍普通元年遷宗正卿
三年遷都官尚書四年轉吏部六年遷太子詹事大通
二年出為寜逺将軍吴郡太守三年卒于郡舍時年五
十二詔贈侍中中書令諡曰恭子恪兄弟十六人竝仕
梁有文學者子恪子質子顯子雲子暉五人子恪嘗謂
所親曰文史之事諸弟備之矣不煩吾復□率但退食
自公無過足矣子恪少亦渉學頗屬文随棄其本故不
𫝊文集子瑳亦知名太清中官至吏部郎避亂東陽後
為盗所害
子範字景則子恪第六弟也齊永眀十年封祁陽縣侯
拜太子洗馬天監初降爵為子除後軍記室叅軍復為
太子洗馬俄遷司徒主簿丁所生母憂去職子範有孝
性居䘮以毁聞服闋又為司徒主簿累遷丹陽尹丞太
子中舍人出為建安太守還除大司馬南平王户曹屬
從事中郎王愛文學士子範偏被恩遇嘗曰此宗室竒
才也使製千字文其辭甚美王命記室蔡薳注釋之自
是府中文筆皆使草之王薨子範遷宣惠諮議參軍護
軍臨賀王正徳長史正徳為丹陽尹復為正徳信威長
史領尹丞厯官十餘年不出藩府常以自慨而諸弟竝
登顯列意不能平及是為到府牋曰上藩首佐於兹再
忝河南雌伏自此重昇以老少異時盛衰殊日雖佩恩
寵還羞年鬢子範少與弟子顯子雲才名畧相比而風
采容止不逮故官途有優劣毎讀漢書杜緩六弟五人
至大官唯中弟欽官不至而最知名常吟諷之以況已
也尋復為宣惠武陵王司馬不就仍除中散大夫遷光
禄廷尉卿出為戎昭将軍始興内史還除太中大夫遷
秘書監太宗即位召為光禄大夫加金章紫綬以逼賊
不拜其年𦵏簡皇后使與張纉俱製哀策文太宗覽讀
之曰今𦵏禮雖闕此文猶不減扵舊尋遇疾卒時年六
十四賊平後世祖追贈金紫光禄大夫諡曰文前後文
集三十卷二子滂確竝少有文章太宗東宫時嘗與邵
陵王數諸蕭文士滂確亦預焉滂官至尚書殿中郎中
軍宣城王記室先子範卒確太清中厯官宣城王友司
徒右長史賊平後赴江陵因沒闗西
子顯字景陽子恪第八弟也幼聪慧文獻王異之愛過
諸子七嵗封寜都縣侯永元末以王子例拜給事中天
監初降爵為子累遷安西外兵仁威記室叅軍司徒主
簿太尉録事子顯偉容貌身長八尺好學工屬文嘗著
鴻序賦尚書令沈約見而稱曰可謂得眀道之髙致盖
幽通之流也又採衆家後漢考正同異為一家之書又
唘撰齊史書成表奏之詔付秘閣累遷太子中舍人建
康令邵陵王友丹陽尹丞中書郎守宗正卿出為臨川
内史還除黄門郎中大通二年遷長兼侍中髙祖雅愛
子顯才又嘉其容止吐納每御筵侍坐偏顧訪焉甞従
容謂子顯曰我造通史此書若成衆史可廢子顯對曰
仲尼讃易道黜八索述職方除九丘聖製符同復在茲
日時以為名對三年以本官領國子博士髙祖所製經
義未列學官子顯在職表置助教一人生十人又唘撰
髙祖集并普通北伐記其年遷國子祭酒又加侍中扵
學遞述髙祖五經義五年選吏部尚書侍中如故子顯
性凝簡頗負其才氣及掌選見九流賔客不與交言但
舉扇一撝而已衣冠竊恨之然太宗素重其為人在東
宫時每引與促宴子顯甞起更衣太宗謂坐客曰甞聞
異人間出今日始知是蕭尚書其見重如此大同三年
出為仁威将軍吴興太守至郡未㡬卒時年四十九詔
曰仁威将軍吳興太守子顯神韻峻舉宗中佳器分竹
未久奄到䘮殞惻愴于懐可贈侍中中書令今便舉哀
及𦵏請諡手詔恃才傲物宜諡曰驕子顯甞為自序其
畧云余為邵陵王友忝還京師逺思前比即楚之唐宋
梁之嚴鄒追尋平生頗好辭藻雖在名無成求心已足
若乃登髙目極臨水送歸風動春朝月眀秋夜早鴈初
鸎開花落葉有来斯應毎不能已也前世賈傅崔馬邯
鄲繆路之徒並以文章顯所以屢上歌頌自比古人天
監十六年始預九日朝宴稠人廣坐獨受旨云今雲物
甚美卿得不斐然賦詩詩既成又降帝旨曰可謂才子
余退謂人曰一顧之恩非望而至遂方賈誼何如㦲未
易當也每有製作特寡思功湏其自来不以力構少来
所為詩賦則鴻序一作體兼衆製文備多方頗為好事
所𫝊故虚聲易逺子顯所著後漢書一百卷齊書六十
卷普通北伐記五卷貴儉𫝊三十卷文集二十卷二子
序愷竝少知名序太清中厯官太子家令中庶子竝掌
管記及亂於城内卒愷初為國子生對策髙第州又舉
秀才起家秘書郎遷太子中舍人王府主簿太子洗馬
父憂去職服闋復除太子洗馬遷中舎人竝掌管記累
遷宣城王文學中書郎太子家令又掌管記愷才學譽
望時論以方其父太宗在東宫早引接之時中庶子謝
嘏出守建安於宣猷堂宴餞竝召時才賦詩同用十五
劇韻愷詩先就其辭又美太宗與湘東王令曰王筠本
自舊手後進有蕭愷可稱信為才子先是時太學博士
顧野王奉令撰玉萹太宗嫌其書詳略未當以愷博學
於文字尤善使更與學士刪改遷中庶子未拜徙為吏
部郎太清二年遷御史中丞頃之侯景寇亂愷於城内
遷侍中尋卒官時年四十四文集竝亡逸
子雲字景喬子恪第九弟也年十二齊建武四年封新
浦縣侯自製拜章便有文彩天監初降爵為子既長勤
學以晋代竟無全書弱冠便留心撰著至年二十六書
成表奏之詔付秘閣子雲性沉静不樂仕進年三十方
起家為秘書郎遷太子舎人撰東宫新記奏之勅賜束
帛累遷北中郎外兵叅軍晋安王文學司徒主簿丹陽
尹丞時湘東王為京尹深相賞好如布衣之交遷北中
郎廬陵王諮議叅軍兼尚書左丞大通元年除黄門郎
俄遷輕車将軍兼司徒左長史二年入為吏部三年遷
長兼侍中中大通元年轉太府卿三年出為貞威将軍
臨川内史在郡以和理稱民吏悦之還除散騎常侍俄
復為侍中大同二年遷員外散騎常侍國子祭酒領南
徐州大中正頃之復為侍中祭酒中正如故梁初郊廟
未革牲牷樂辭皆沈約撰至是承用子雲始建言宜改
唘曰伏惟聖敬率由尊嚴郊廟得西隣之心知周孔之
迹載革牢爼徳通神眀黍稷蘋藻竭誠嚴配經國制度
方懸日月垂訓百王於是乎在臣比兼職齊官見伶人
所歌猶用未革牲前曲圜丘眡燎尚言式備牲牷北郊
諴雅亦奏牲云孔備清廟登歌而稱我牲以潔三朝食
舉猶詠朱尾碧鱗聲被鼓鍾未符盛制臣職司儒訓意
以為疑未審應改定樂辭以不敕答曰此是主者守株
宜急改也仍使子雲撰定敕曰郊廟歌辭應湏典誥大
語不得雜用子史文章淺言而沈約所撰亦多舛謬子
雲答敇曰殷薦朝饗樂以雅名理應正採五經聖人成
教而漢来此製不全用經典約之所撰彌復淺雜臣前
所易約十曲惟知牲牷既革宜改歌辭而猶承例不嫌
流俗乖體既奉令旨始得發矇臣夙本庸滯昭然忽朗
謹依成旨悉改約制惟用五經為本其次爾雅周易尚
書大戴禮即是經誥之流愚意亦取兼用臣又尋唐虞
諸書殷頌周雅稱美是一而復各述時事大梁革服偃
武脩文制禮作樂義髙三正而約撰歌辭惟浸稱聖徳
之美了不序皇朝制作事雅頌前例於體為違伏以聖
旨所定樂論鍾律緯緒文思深微命世一出方懸日月
不刋之典禮樂之教致治所成謹一二採綴各随事顯
義以眀制作之美覃思累日今始克就謹以上呈敇竝
施用子雲善草𨽻書為世楷法自云善効鍾元常王逸
少而微變字體答敇云臣昔不能拔賞随世所貴規摹
子敬多厯年所年二十六著晋史至二王列𫝊欲作論
草𨽻法言不盡意遂不能成略指論飛白一勢而已十
許年来始見敕旨論書一卷商略筆勢洞澈字體又以
逸少之不及元常猶子敬之不及逸少自此研思方悟
𨽻式始變子敬全範元常逮爾以来自覺功進其書迹
雅為髙祖所重甞論子雲書曰筆力勁駿心手相應巧
踰杜度美過崔寔當與元常竝驅争先其見賞如此七
年出為仁威将軍東陽太守中大同元年還拜宗正卿
太清元年復為侍中國子祭酒領南徐州大中正二年
侯景冦逼子雲逃民間三年三月宫城失守東奔晋陵
餒卒于顯靈寺僧房年六十二所著晋書一百一十卷
東宫新記二十卷第二子特字世達早知名亦善草𨽻
髙祖甞謂子雲曰子敬之書不及逸少近見特迹遂逼
於卿厯官著作佐郎太子舍人宣惠主簿中軍記室出
為海鹽令坐事免年二十五先子雲卒
子暉字景光子雲弟也少渉書史亦有文才起家員外
散騎侍郎遷南中郎記室出為臨安令性恬静寡嗜好
嘗預重雲殿聴制講三慧經退為講賦奏之甚見稱賞
遷安西武陵王諮議帶新繁令随府轉儀同從事中騎
長史卒
陳吏部尚書姚察曰昔魏藉兵威而革漢運晋因宰輔
乃移魏厯異乎古之禪授以徳相𫝊故抑前代宗枝用
絶民望然劉曄曹志猶顯於朝及宋遂為廢姓而齊代
宋之戚屬一皆殱焉其祚不長抑亦由此有梁革命弗
取前規故子恪兄弟及羣従竝随才任職通貴滿朝不
失於舊豈惟魏與晋顯而已㦲君子以是知髙祖之𢎞
量度越前代矣
　
　
　
　
　
　
　梁書卷三十五
　梁書卷三十五考證
蕭子恪𫝊眀帝悉召子恪兄弟親従七十餘人入西省
　○西省南史作永福省
子範𫝊王命記室蔡薳注釋之○顧炎武日知録隋書
　經籍志千字文一卷梁國子祭酒蕭子雲注子雲乃
　子範之弟與本𫝊謂子範作之而蔡薳為之注釋者
　又異矣
子雲𫝊三年遷長兼侍中中大通元年○監本脱中字
子暉𫝊随府轉儀同従事中騎長史卒○中南本作驃
　
　
　
　
　
　
　梁書卷三十五考證
欽定四庫全書
　梁書卷三十六
　　唐　散　騎　常　侍　姚　思　廉　撰
　列𫝊第三十
　　孔休源　　江革
孔休源字慶緒㑹稽山隂人也晋丹陽太守冲之八世
孫曾祖遥之宋尚書水部郎父珮齊廬陵王記室叅軍
早卒休源年十一而孤居䘮盡禮毎見父手所寫書必
哀慟流涕不能自勝見者莫不為之垂泣後就吴興沈
驎士受經略通大義建武四年州舉秀才太尉徐孝嗣
省其策深善之謂同坐曰董仲舒華令思何以尚此可
謂後生之准也觀其此對足稱王佐之才琅邪王融雅
相友善乃薦之於司徒竟陵王為西邸學士梁臺建與
南陽劉之遴同為太學博士當時以為美選休源初到
京寓於宗人少府卿孔登宅曽以祠事入廟侍中范雲
一與相遇深加褒賞曰不期忽覯清顔頓祛鄙吝觀天
披霧驗之今日後雲命駕到少府門登便拂筵整帶謂
當詣己既而獨造休源髙談盡日同載還家登深以為
愧尚書令沈約當朝貴顯軒盖盈門休源或時後来必
虚襟引接處之坐右商略文義其為通人所推如此俄
除臨川王府行叅軍髙祖嘗問吏部尚書徐勉曰今帝
業初基湏一人有學藝解朝儀者為尚書儀曹郎為朕
思之誰堪其選勉對曰孔休源識具清通諳練故實自
晋宋起居注誦略上口髙祖亦素聞之即日除兼尚書
儀曹郎中是時多所改作毎逮訪前事休源即以所誦
記随機斷决曾無疑滯吏部郎任昉常謂之為孔獨誦
遷建康獄正及辨訟折獄時罕寃人後有選人為獄司
者髙祖尚引休源以勵之除中書舍人司徒臨川王府
記室叅軍遷尚書左丞彈肅禮闈雅允朝望時太子詹
事周捨撰禮疑義自漢魏至于齊梁竝皆搜採休源所
有奏議咸預編録除給事黄門侍郎遷長兼御史中丞
正色直繩無所回避百寮莫不憚之除少府卿又兼行
丹陽尹事出為宣惠晋安王府長史南郡太守行荆州
府州事髙祖謂之曰荆州總上流衝要義髙分陕今以
十嵗兒委卿善匡翼之勿憚周昌之舉也對曰臣以庸
鄙曲荷恩遇方揣丹誠効其一割上善其對乃敕晋安
王曰孔休源人倫儀表汝年尚幼當毎事師之尋而始
興王憺代鎮荆州復為憺府長史南郡太守行府州事
如故在州累政甚有治績平心决斷請託不行髙祖深
嘉之除通直散騎常侍領羽林監轉秘書監遷眀威将
軍復為晋安王府長史南蘭陵太守别敕専行南徐州
事休源累佐名藩甚得民譽王深相倚仗軍民機務動
止詢謀常於中齋别施一榻云此是孔長史坐人莫得
預焉其見敬如此徴為太府卿俄授都官尚書頃之領
太子中庶子普通七年揚州刺史臨川王宏薨髙祖與
羣臣議王代居州任者久之于時貴戚王公咸望遷授
髙祖曰朕已得人孔休源才識通敏實應此選乃授宣
惠将軍監揚州休源初為臨川王行佐及王薨而管州
任時論榮之而神州都㑹簿領殷繁休源割斷如流傍
無私謁中大通二年加授金紫光禄大夫監揚州如故
累表陳讓優詔不許在州晝决辭訟夜覽墳籍每車駕
廵幸常以軍國事委之昭眀太子薨有敕夜召休源入
宴居殿與羣公叅定謀議立晋安王綱為皇太子四年
遘疾髙祖遣中使候問并給醫藥日有十數其年五月
卒時年六十四遺令薄𦵏節朔薦蔬菲而已髙祖為之
流涕顧謂謝舉曰孔休源奉職清忠當官正直方欲共
康治道以隆王化奄至殞殁朕甚痛之舉曰此人清介
彊直當今罕有微臣竊為陛下惜之詔曰慎終追逺厯
代通規襃徳疇庸先王令典宣惠将軍金紫光禄大夫
監揚州孔休源風業貞正雅量冲邈升榮建禮譽重搢
紳理務神州化覃歌詠方興仁夀穆是彛倫奄然永逝
倍用悲惻可贈散騎常侍金紫光禄大夫賻第一材一
具布五十匹錢五萬蠟二百斤剋日舉哀䘮事所湏随
便資給諡曰貞子皇太子手令曰金紫光禄大夫孔休
源立身中正行已清恪昔嵗西浮渚宫東泊枌壌毗佐
蕃政實盡厥誠安國之詳審公儀之廉白無以過之奄
至殞䘮情用惻怛今湏舉哀外可備禮休源少孤立志
操風範彊正眀練治體持身儉約學窮文藝當官理務
不憚彊禦常以天下為己任髙祖深委仗之累居顯職
纎毫無犯性慎宻寡嗜好出入帷幄未甞言禁中事世
以此重之聚書盈七千卷手自校治凡奏議彈文勒成
十五卷長子雲章頗有父風而篤信佛理遍持經戒官
至岳陽王府諮議東揚州别駕少子宗軌聪敏有識度
厯尚書都官郎司徒左西掾中書郎
江革字休映濟陽考城人也祖齊之宋尚書金部郎父
柔之齊尚書倉部郎有孝行以母憂毁卒革幼而聪敏
早有才思六嵗便解屬文柔之深加賞器曰此兒必興
吾門九嵗丁父艱與弟觀同生孤貧傍無師友兄弟自
相訓朂讀書精力不倦十六䘮母以孝聞服闋與觀俱
詣太學補國子生舉髙第齊中書郎王融吏部謝脁雅
相欽重脁甞宿衛還過候革時大雪見革弊絮單席而
耽學不倦嗟嘆久之乃脱所著𥜗并手割半氊與革充
卧具而去司徒竟陵王聞其名引為西邸學士弱冠舉
南徐州秀才時豫章胡諧之行州事王融與諧之書令
薦革諧之方貢琅邪王汎便以革代之解褐奉朝請僕
射江袥深相引接袥為太子詹事啟革為府丞袥時權
傾朝右以革才堪經國令叅掌機務詔誥文檄皆委以
具革防杜形迹外人不知袥誅賓客皆罹其罪革獨以
智免除尚書駕部郎中興元年髙祖入石頭時吴興太
守袁昻據郡距義師廼使革製書與昻於坐立成辭義
典雅髙祖深賞歎之因令與徐勉同掌書記建安王為
雍州刺史表求管記以革為征北記室叅軍帶中廬令
與弟觀少長共居不忍離别苦求同行乃以觀為征北
行叅軍兼記室時吴興沈約樂安任昉竝相賞重昉與
革書云此段雍府妙選英才文房之職總卿昆季可謂
馭二龍於長途騁騏驥於千里途次江夏觀遇疾卒革
時在雍為府王所禮款若布衣王被徴為丹陽尹以革
為記室領五官掾除通直散騎常侍建康正頻遷秣陵
建康令為治眀肅豪彊憚之入為中書舎人尚書左丞
司農卿復出為雲麾晋安王長史尋陽太守行江州府
事徙仁威廬陵王長史太守行事如故以清嚴為百城
所憚時少王行事多傾意於籖帥革以正直自居不與
籖帥等同坐俄遷左光禄大夫南平王長史御史中丞
彈奏豪權一無所避除少府卿出為貞威将軍北中郎
南康王長史廣陵太守改授鎮北豫章王長史将軍太
守如故時魏徐州刺史元法僧降附革被敕随府王鎮
彭城城既失守革素不便馬乃泛舟而還途經下邳遂
為魏人所執魏徐州刺史元延眀聞革才名厚加接待
革稱患脚不拜延眀将加害焉見革辭色嚴正更相敬
重時祖暅同被拘執延眀使暅作欹器漏刻銘革罵暅
曰卿荷國厚恩已無報答今乃為虜立銘孤負朝廷延
眀聞之乃令革作丈八寺碑并祭彭祖文革辭以囚執
既久無復心思延眀逼之逾苦将加箠撲革厲色而言
曰江革行年六十不能殺身報主今日得死為幸誓不
為人執筆延眀知不可屈乃止日給脱粟三升僅餘性
命值魏主討中山王元畧反北乃放革及祖暅還朝詔
曰前貞威将軍鎮北長史廣陵太守江革才思通贍出
内有聞在朝正色臨危不撓首佐台鉉實允僉諧可太
尉臨川王長史時髙祖盛於佛教朝賢多唘求受戒革
精信因果而髙祖未知謂革不奉佛教乃賜革覺意詩
五百字云惟當勤精進自彊行勝修豈可作底突如彼
必死囚以此告江革并及諸貴遊又手敕云世間果報
不可不信豈得底突如對元延眀邪革因唘乞受菩薩
戒重除少府卿長史校尉時武陵王在東州頗自驕縦
上詔革面敕曰武陵王年少臧盾性弱不能匡正欲以
卿代為行事非卿不可不得有辭乃除折衝将軍東中
郎武陵王長史㑹稽郡丞行府州事革門生故吏家多
在東州聞革應至竝齎持縁道迎候革曰我通不受餉
不容獨當故人筐篚至鎮惟資公俸食不兼味郡境殷
廣辭訟日數百革分判辨析曾無疑滯功必賞過必罸
民安吏畏百城震恐琅邪王騫為山隂令贓貨狼籍望
風自解府王憚之遂雅相欽重每至侍宴言論必以詩
書王因此耽學好文典籖沈熾文以王所製詩呈髙祖
髙祖謂僕射徐勉曰江革果能稱職乃除都官尚書将
還民皆戀惜之贈遺無所受送故依舊訂舫革竝不納
惟乗臺所給一舸舸艚偏欹不得安卧或謂革曰船既
不平濟江甚險當移徙重物以迮輕艚革既無物乃扵
西陵岸取石十餘片以實之其清貧如此尋監吴郡于
時境内荒儉刼盗公行革至郡惟有公給仗身二十人
百姓皆懼不能静宼反省逰軍尉民下逾恐革乃廣施
恩撫眀行制令盗賊静息民吏安之武陵王出鎮江州
乃曰我得江革文華清䴡豈能一日忘之當與其同飽
乃表革同行又除眀威将軍南中郎長史尋陽太守徴
入為度支尚書好奨進閭閻為後生延譽由是衣冠士
子翕然歸之時尚書令何敬容掌選序用多非其人革
性彊直每至朝宴恒有襃貶以此為權勢所疾乃謝病
還家除光禄大夫領歩兵校尉南北兖二州大中正優
逰閑放以文酒自娱大同元年二月卒諡曰彊子有集
二十卷行於世革厯官八府長史四王行事二為二千
石傍無姬侍家徒壁立世以此髙之長子行敏好學有
才俊官至通直郎早卒有集五卷次子從簡少有文性
年十七作採荷詞以刺敬容為當時所賞厯官司徒従
事中郎侯景亂為任約所害子兼叩頭流血乞代父命
以身蔽刃遂俱見殺天下莫不痛之
史臣曰髙祖留心政道孔休源以識治見知既遇其時
斯為幸矣江革聪敏亮直亦一代之盛名歟
　
　
　
　梁書卷三十六
　梁書卷三十六考證
孔休源𫝊父珮齊廬陵王記室叅軍○南史作父佩齊
　通直郎
長子雲章頗有父風○章南史作童
少子宗軌○軌南史作範
江革𫝊此段雍府妙選英才○此段南史作比聞
長子行敏○南史無行字
　
　
　
　
　
　
　
　
　梁書卷三十六考證
欽定四庫全書
　梁書卷三十七
　　唐　散　騎　常　侍　姚　思　廉　撰
　列𫝊第三十一
　　謝舉　　何敬容
謝舉字言揚中書令覽之弟也㓜好學能清言與覽齊
名舉年十四嘗贈沈約五言詩為約稱賞世人為之語
曰王有養炬謝有覽舉養炬王筠王泰小字也起家秘
書郎遷太子舎人輕車功曹史秘書丞司空従事中郎
太子庶子家令掌東宫管記深為昭眀太子賞接秘書
監任昉出為新安郡别舉詩云詎念耋嗟人方深老夫
託其屬意如此嘗侍宴華林園髙祖訪舉於覽覽對曰
識藝過臣甚逺惟飲酒不及於臣髙祖大悦轉太子中
庶子猶掌管記天監十一年遷侍中十四年出為寜逺
将軍豫章内史為政和理甚得民心十八年復入為侍
中領步兵校尉普通元年出為貞毅將軍太尉臨川王
長史四年入為左民尚書其年遷掌吏部尋以公事免
五年起為太子中庶子領右軍將軍六年復為左民尚
書領歩兵校尉俄徙為吏部尚書尋加侍中出為仁威
将軍晋陵太守在郡清静百姓化其徳境内肅然罷郡
還吏民詣闕請立碑詔許之大通二年入為侍中五兵
尚書未拜遷掌吏部侍中如故舉祖荘宋世再典選至
舉又三為此職前代未有也舉少博渉多通尤長𤣥理
及釋氏義為晋陵郡時常與義僧遞講經論徴士何允
自虎丘山赴之其盛如此先是北渡人盧廣有儒術為
國子博士於學發講僕射徐勉以下畢至舉造坐屢折
廣辭理通邁廣深歎服仍以所執麈尾薦之以况重席
焉四年加侍中五年遷尚書右僕射侍中如故大同三
年以疾陳解徙為右光禄大夫給親信二十人其年出
為雲麾将軍吴郡太守先是何敬容居郡有羙績世稱
為何吴郡及舉為政聲跡略相比六年入為侍中中書
監未拜遷太子詹事翊左将軍侍中如故舉父􁊞齊世
終此官累表乞改授敇不許久之方就職九年遷尚書
僕射侍中将軍如故舉雖居端揆未嘗肯預時務多因
疾陳觧敕輙賜假并手敕處方加給上藥其恩遇如此
其年以本官叅掌選事太清二年遷尚書令侍中将軍
如故是嵗侯景寇京師舉卒于圍内詔贈侍中中衛将
軍開府儀同三司侍中尚書令如故文集亂中竝亡逸
二子禧嘏竝少知名嘏太清中厯太子中庶子出為建
安太守
何敬容字國禮廬江人也祖攸之宋太常卿父昌㝢齊
吏部尚書竝有名前代敬容以名家子弱冠選尚齊武
帝女長城公主拜駙馬都尉天監初為秘書郎厯太子
舍人尚書殿中郎太子洗馬中書舎人秘書丞遷揚州
治中出為建安内史清公有美績民吏稱之還除黄門
郎累遷太子中庶子散騎常侍侍中司徒左長史普通
二年復為侍中領羽林監俄又領本州大中正頃之守
吏部尚書銓序眀審號為稱職四年出為招逺将軍吴
郡太守為政勤恤民隐辨訟如神視事四年治為天下
第一吏民詣闕請樹碑詔許之大通二年徴為中書令
未拜復為吏部尚書領右軍将軍俄加侍中中大通元
年改太子中庶子敬容身長八尺白晳美鬚眉性矜荘
衣冠尤事鮮麗每公庭就列容止出人三年遷尚書右
僕射參掌選事侍中如故時僕射徐勉叅掌機密以疾
陳解因舉敬容自代故有此授焉五年遷左僕射加宣
惠将軍置佐史侍中叅掌如故大同三年正月朱雀門
災髙祖謂羣臣曰此門制卑狭我始欲構遂遭天火竝
相顧未有答敬容獨曰此所謂陛下先天而天不違時
以為名對俄遷中權将軍丹陽尹侍中叅掌佐史如故
五年入為尚書令侍中将軍叅掌佐史如故敬容久處
臺閣詳悉舊事且聪眀識治勤於簿領詰朝理事日旰
不休自晋宋以来宰相皆文義自逸敬容獨勤庶務為
世所嗤鄙時蕭琛子廵者頗有輕薄才因制卦名離合
等詩以嘲之敬容處之如初亦不屑也十一年坐妾弟
費慧眀為導倉丞夜盗官米為禁司所執送領軍府時
河東王譽為領軍將軍敬容以書解慧眀譽即封書以
奏髙祖大怒付南司推劾御史中丞張綰奏敬容挟私
罔上合棄市刑詔特免職初天監中有沙門釋寳誌者
嘗遇敬容謂曰君後必貴然終是何敗何耳及敬容為
宰相謂何姓當為其禍故抑沒宗族無仕進者至是竟
為河東所敗中大同元年三月髙祖幸同泰寺講金字
三惠經敬容請預聴敕許之又有敕聴朔望問訊尋起
為金紫光禄大夫未拜又加侍中敬容舊時賓客門生
諠譁如昔冀其復用㑹稽謝郁致書戒之曰草莱之人
聞諸道路君侯已得瞻望朝夕出入禁門醉尉将不敢
呵灰然不無其漸甚休甚休敢賀於前又将弔也昔流
言裁作公旦東奔燕書始来子孟不入夫聖賢被虚過
以自斥未有嬰時釁而求親者也且曝鰓之鱗不念杯
勺之水雲霄之翼豈顧籠樊之糧何者所託已盛也昔
君侯納言加首鳴玉在要回豐貂以歩文昌聳髙蟬而
趨武帳可謂盛矣不以此時薦才㧞士少報聖主之㤙
今卒如爰絲之説受責見過方復欲更窺朝廷觖望萬
分竊不為左右取也昔竇嬰楊惲亦得罪眀時不能謝
絶賓客猶交黨援卒無後福終益前禍僕之所弔實在
於斯人人所以頗猶有踵君侯之門者未必皆感惠懐
仁有灌夫任安之義乃戒翟公之大署冀君侯之復用
也夫在思過之日而挾復用之意未可為智者說矣君
侯宜杜門念失無有所通築茅茨於鍾阜聊優游以卒
嵗見可憐之意著待終之情復仲尼能改之言惟子貢
更也之譬少戢言於衆口微自救於竹帛所謂失之東
隅收之桑榆如此令眀主聞知尚有冀也僕東臯鄙人
入穴幸無衘寠恥天下之士不為執事道之故披肝膽
示情素君侯豈能鍳焉太清元年遷太子詹事侍中如
故二年侯景襲京師敬容自府移家臺内初景於渦陽
退敗未得審實𫝊者乃云其将暴顯反景身與衆竝沒
朝廷以為憂敬容尋見東宫太宗謂曰淮北始更有信
侯景定得身免不如所𫝊敬容對曰得景遂死深是朝
廷之福太宗失色問其故敬容曰景翻覆叛臣終當亂
國是年太宗頻於𤣥圃自講老荘二書學士吴孜時寄
詹事府每日入聴敬容謂孜曰昔晋代䘮亂頗由祖尚
𤣥虚胡賊殄覆中夏今東宫復襲此殆非人事其将為
戎乎俄而侯景難作其言有徴也三年正月敬容卒于
圍内詔贈仁威将軍本官竝如故何氏自晋司空充宋
司空尚之世奉佛法竝建立塔寺至敬容又捨宅東為
伽藍趨勢者因助財造構敬容竝不拒故此寺堂宇校
飾頗為宏麗時輕薄者因呼為衆造寺焉及敬容免職
出宅止有常用器物及囊衣而已竟無餘財貨時亦以
此稱之子㲄秘書丞早卒
陳吏部尚書姚察曰魏正始及晋之中朝時俗尚於𤣥
虚貴為放誕尚書丞郎以上簿領文案不復經懐皆成
於令史逮乎江左此道彌扇惟卞壼以臺閤之務頗欲
綜理阮孚謂之曰卿常無閑暇不乃勞乎宋世王敬𢎞
身居端右未嘗省牒風流相尚其流遂逺望白署空是
稱清貴恪勤匪懈終滯鄙俗是使朝經廢於上職事隳
於下小人道長抑此之由嗚呼傷風敗俗曾莫之悟永
嘉不競戎馬生郊宜其然矣何國禮之識治見譏薄俗
惜㦲
　
　
　
　
　
　
　
　
　
　
　梁書卷三十七
欽定四庫全書
　梁書卷三十八
　　唐　散　騎　常　侍　姚　思　廉　撰
　列𫝊第三十二
　　朱异　　賀琛
朱异字彦和吴郡錢唐人也父巽以義烈知名官至齊
江夏王叅軍吴平令异年數嵗外祖顧歡撫之謂异祖
昭之曰此兒非常器當成卿門户年十餘嵗好羣聚蒲
博頗為鄊黨所患既長乃折節従師遍治五經尤眀禮
易渉獵文史兼通雜藝博奕書算皆其所長年二十詣
都尚書令沈約面試之因戯异曰卿年少何乃不廉异
逡廵未達其旨約乃曰天下唯有文義棊書卿一時将
去可謂不廉也其年上書言建康宜置獄司比廷尉敕
付尚書議詳従之舊制年二十五方得釋褐時异適二
十一特敕擢為揚州議曹従事史尋有詔求異能之士
五經博士眀山賓表薦异曰竊見錢唐朱异年時尚少
徳備老成在獨無散逸之想處闇有對賓之色器宇𢎞
深神表峯峻金山萬丈縁陟未登玉海千尋窺映不測
加以珪璋新琢錦組初構觸響鏗鏘值采便𤼵觀其信
行非惟十室所稀若使負重遥途必有千里之用髙祖
召見使說孝經周易義甚悦之謂左右曰朱异實異後
見眀山賓謂曰卿所舉殊得其人仍召异直西省俄兼
太學博士其年髙祖自講孝經使异執讀遷尚書儀曹
郎入兼中書通事舎人累遷鴻臚卿太子右衛率尋加
員外常侍普通五年大舉北伐魏徐州刺史元法僧遣
使請舉地内屬詔有司議其虚實异曰自王師北討剋
獲相繼徐州地轉削弱咸願歸罪法僧法僧懼禍之至
其降必非偽也髙祖仍遣异報法僧并敕衆軍應接受
异節度既至法僧遵承朝旨如异䇿焉中大通元年遷
散騎常侍自周捨卒後异代掌機謀方鎮改換朝儀國
典詔誥敕書竝兼掌之每四方表疏當局簿領諮詢詳
斷填委於前异屬辭落紙覽事下議従横敏贍不暫停
筆頃刻之間諸事便了大同四年遷右衛将軍六年异
唘於儀賢堂奉述髙祖老子義敕許之及就講朝士及
道俗聴者千餘人為一時之盛時城西又開士林館以
延學士异與左丞賀琛遞日述髙祖禮記中庸義皇太
子又召异扵𤣥圃講易八年改加侍中太清元年遷左
衛将軍領歩兵二年遷中領軍舍人如故髙祖夢中原
平舉朝稱慶旦以語异异對曰此宇内方一之徴及侯
景歸降敕召羣臣議尚書僕射謝舉等以為不可髙祖
欲納之未决嘗夙興至武徳閤自言我國家承平若此
今便受地詎是事宜脱致終紜悔無所及异探髙祖㣲
旨應聲答曰聖眀御宇上應蒼𤣥北土遺黎誰不慕仰
為無機㑹未達其心今侯景分魏國大半輸誠送欵逺
歸聖朝豈非天誘其𠂻人奨其計原心審事殊有可嘉
今若不容恐絶後来之望此誠易見願陛下無疑髙祖
深納异言又感前夢遂納之及貞陽敗沒自魏遣使還
述魏相髙澄欲更申和睦敕有司定議异又以和為允
髙祖果従之其年六月遣建康令謝挺通直郎徐陵使
北通好是時侯景鎮夀春累唘絶和及請追使又致書
與异辭意甚切异但述敕旨以報之八月景遂舉兵反
以討异為名募兵得三千人及景至仍以其衆守大司
馬門初景謀反合州刺史鄱陽王範司州刺史羊鴉仁
竝累有唘聞异以景孤立寄命必不應爾乃謂使者鄱
陽王遂不許國家有一客竝抑而不奏故朝廷不為之
備及寇至城内文武咸尤之皇太子又製圍城賦其末
章云彼髙冠及厚履竝鼎食而乗肥升紫霄之丹地排
玉殿之金扉陳謀謨之唘沃宣政刑之福威四郊以之
多壘萬邦以之未綏問豺狼其何者訪虺蜴之為誰盖
以指异异因慙憤發病卒時年六十七詔曰故中領軍
异器宇𢎞通才力優贍諮謀帷幄多厯年所方賛朝經
永申寄任奄先物化惻悼兼懐可贈侍中尚書右僕射
給秘器一具凶事所湏随由資辦舊尚書官不以為贈
及异卒髙祖惜之方議贈事左右有善异者乃唘曰异
忝厯雖多然平生所懐願得執法髙祖因其宿志特有
此贈焉异居權要三十餘年善窺人主意曲能阿諛以
承上旨故特被寵任厯官自員外常侍至侍中四官皆
珥貂自右衛率至領軍四職竝驅鹵簿近代未之有也
异及諸子自潮溝列宅至青溪其中有臺池翫好每暇
日與賓客遊焉四方所饋財貨充積性恡嗇未嘗有散
施㕑下珍羞腐爛每月常棄十數車雖諸子别房亦不
分贍所撰禮易講疏及儀注文集百餘篇亂中多亡逸
長子肅官至國子博士次子閏司徒掾竝遇亂卒
賀琛字國寳㑹稽山隂人也伯父㻛歩兵校尉為世碩
儒琛幼㻛授其經業一聞便通義理㻛異之常曰此兒
當以眀經致貴㻛卒後琛家貧常往還諸暨販粟以自
給閑則習業尤精三禮初瑒於郷里聚徒教授至是又
依琛焉普通中刺史臨川王辟為祭酒従事史琛始出
都髙祖聞其學術召見文徳殿與語悅之謂僕射徐勉
曰琛殊有世業仍補王國侍郎俄兼太學博士稍遷中
衛叅軍事尚書通事舍人叅禮儀事累遷通直正員郎
舎人如故又征西鄱陽王中録事兼尚書左丞滿嵗為
真詔琛撰新諡法至今施用時皇太子議大功之末可
以冠子嫁女琛駮之曰令旨以大功之末可得冠子嫁
女不得自冠自嫁推以記文竊猶致惑案嫁冠之禮本
是父之所成無父之人乃可自冠故稱大功小功竝以
冠子嫁子為文非闗惟得為子己身不得也小功之末
既得自嫁娶而亦云冠子娶婦其義益眀故先列二服
毎眀冠子嫁子結扵後句方顯自娶之義既眀小功自
娶即知大功自冠矣盖是約言而見旨若謂縁父服大
功子服小功小功服輕故得為子冠嫁大功服重故不
得自嫁自冠者則小功之末非眀父子服殊不應復云
冠子嫁子也若謂小功之文言已可娶大功之文不言
已冠故知身有大功不得自行嘉禮但得為子冠嫁竊
謂有服不行嘉禮本為吉凶不可相干子雖小功之末
可得行冠嫁猶應湏父得為其嫁冠若父扵大功之末
可以冠子嫁子是於吉凶禮無礙吉凶禮無礙豈不得
自冠自嫁若自冠自嫁於事有礙則冠子嫁子寜獨可
通今許其冠子而塞其自冠是琛之所惑也又令旨推
下殤小功不可娶婦則降服大功亦不得為子冠嫁伏
尋此旨若謂降服大功不可冠子嫁子則降服小功亦
不可自冠自娶是為凡厥降服大功小功皆不得冠娶
矣記文應云降服則不可寜得惟稱下殤今不言降服
的舉下殤實有其義夫出嫁出後或有再降出後之身
於本姊妹降為大功若是大夫服士又以尊降則成小
功其於冠嫁義無以異所以然者出嫁則有受我出後
則有𫝊重竝欲薄於此而厚扵彼此服雖降彼服則隆
昔實朞親雖再降猶依小功之禮可冠可嫁若夫朞降
大功大功降為小功止是一等降殺有倫服末嫁冠若
無有異惟下殤之服特眀不娶之義者盖縁以幼稚之
故夭䘮情深既無受厚佗姓又異𫝊重彼宗嫌其年稚
服輕頓成殺略故特眀不娶以示本重之恩是以凡厥
降服冠嫁不殊惟在下殤乃眀不娶其義若此則不得
言大功之降服皆不可冠嫁也且記云下殤小功言下
殤則不得通扵中上語小功則不得兼於大功若實大
小功降服皆不冠嫁上中二殤亦不嫁冠者記不得直
云下殤小功則不可恐非文意此又琛之所疑也遂從
琛議遷員外散騎常侍舊尚書南坐無貂貂自琛始也
頃之遷御史中丞叅禮儀事如先琛家産既豐買主第
為宅為有司所奏坐免官俄復為尚書左丞遷給事黄
門侍郎兼國子博士未拜改為通直散騎常侍領尚書
左丞竝叅禮儀事琛前後居職凡郊廟諸儀多所創定
每見髙祖與語常移晷刻故省中為之語曰上殿不下
有賀雅琛容止都雅故時人呼之遷散騎常侍叅禮儀
如故是時髙祖任職者皆縁飾姦諂深害時政琛遂唘
陳事條封奏曰臣荷拔擢之恩曾不能効一職居獻納
之任又不能薦一言竊聞慈父不愛無益之子眀君不
畜無益之臣臣所以當食廢飱中宵而歎息也輒言時
事列之於後非謂謀猷寜云唘沃獨緘胷臆不語妻子
辭無粉飾削槀則焚脫得聴覽試加省鑒如不允合亮
其戇愚其一事曰今北邉稽服戈甲解息政是生聚教
訓之時而天下户口減落誠當今之急務雖是處彫流
而闗外彌甚郡不堪州之控總縣不堪郡之裒削更相
呼擾莫得治其政術惟以應赴徴歛為事百姓不能堪
命各事流移或依扵大姓或聚扵屯封盖不獲已而竄
亡非樂之也國家於闗外賦税盖㣲乃至年常租課動
致逋積而民失安居寜非牧守之過東境戶口空虚皆
由使命繁數夫犬不夜吠故民得安居今大邦大縣舟
舸銜命者非惟十數復窮幽之鄊極逺之邑亦皆必至
每有一使屬所搔擾况復煩擾積理深為民害駑困邑
宰則拱手聴其漁獵桀黠長吏又因之而為貪殘縦有
廉平郡猶掣肘故邑宰懐印類無考績細民棄業流冗
者多雖年降復業之詔屢下蠲賦之恩而終不得反其
居也其二事曰聖主恤隐之心納隍之念聞之遐邇至
扵翾飛蠕動猶且度脱况在兆庶而州郡無恤民之志
故天下顒顒惟注仰於一人誠所謂愛之如父母仰之
如日月敬之如鬼神畏之如雷霆茍湏應痛逗藥豈可
不治之㦲今天下宰守所以皆尚貪殘罕有廉白者良
由風俗侈靡使之然也滛奢之弊其事多端粗舉二條
言其尤者夫食方丈於前所甘一味今之燕喜相競誇
豪積果如山岳列肴同綺繡露臺之産不周一燕之資
而賓主之間裁取滿腹未及下堂已同臭腐又歌姬儛
女本有品制二八之錫良待和戎今言妓之夫無有等
秩雖復庶賤微人皆盛姬姜務在貪汚爭飾羅綺故為
吏牧民者競為剝削雖致貲巨億罷歸之日不支數年
便已消散盖由宴醑所費既破數家之産歌謡之具必
俟千金之資所費事等丘山為歡止在俄頃乃更追恨
向所取之少今所費之多如復傅翼增其搏噬一何悖
㢤其餘滛侈著之凡百習以成俗日見滋甚欲使人守
廉隅吏尚清白安可得邪今誠宜嚴為禁制道之以節
儉貶黜雕飾糾奏浮華使衆皆知變其耳目改其好惡
夫失節之嗟亦民所自患正恥不及羣故勉彊而為之
茍力所不至還受其弊矣今若釐其風而正其失易扵
反掌夫論至治者必以淳素為先正雕流之弊莫有過
儉樸者也其三事曰聖躬荷負蒼生以為任𢎞濟四海
以為心不憚胼胝之勞不辭癯瘦之苦豈止日仄忘飢
夜分廢寝至於百司莫不奏事上息責下之嫌下無逼
上之咎斯實道邁百王事超千載但斗筲之人藻棁之
子既得伏奏帷扆便欲詭競求進不說國之大體不知
當一官處一職貴使理其紊亂匡其不及心在眀恕事
乃平章但務吹毛求疵擘肌分理運挈缾之智徼分外
之求以深刻為能以繩逐為務迹雖似於奉公事更成
其威福犯罪者多巧避滋甚曠官廢職長弊增姦寔由
扵此今誠願責其公平之效黜其䜛愚之心則下安上
謐無徼倖之患矣四事曰自征伐北境帑藏空虚今天
下無事而猶日不暇給者良有以也夫國弊則省其事
而息其費事省則養民費息則財聚止五年之中尚於
無事必能使國豐民阜若積以嵗月斯乃范蠡㓕吴之
行管仲覇齊之由今應内省職掌各檢其所部凡京師
治署邸肆應所為或十條宜省其五或三條宜除其一
及國容戎備在昔應多在今宜少雖於後應多即事未
湏皆悉减省應四方屯𫝊邸治或舊有或無益或妨民
有所宜除除之有所宜减减之凡厥興造凡厥費財有
非急者有役民者又凡厥討召凡厥徴求雖闗國計權
其事宜皆息費休民不息費則無以聚財不休民則無
以聚力故蓄其財者所以大用之也息其民者所以大
役之也若言小事不足害財則終年不息矣以小役不
足妨民則終年不止矣擾其民而欲求生聚殷阜不可
得矣耗其財而務賦歛繁興則姦詐盗竊彌生是弊不
息而其民不可使也則難可以語富彊而圗逺大矣自
普通以来二十餘年刑役荐起民力彫流今魏氏和親
疆塲無警若不及於此時大息四民使之生聚减省國
費令府庫蓄積一旦異境有虞闗河可掃則國弊民疲
安能振其逺略事至方圖知不及矣言奏髙祖大怒召
主書於前口授敕責琛曰謇謇有聞殊稱所期但朕有
天下四十餘年公車讜言見聞聴覽所陳之事與卿不
異常欲承用無替懐抱每苦倥􁦖更増惽惑卿珥貂紆
組博問洽聞不宜同於闟茸止取名字宣之行路言我
能上事眀言得失恨朝廷之不能用或誦離騷蕩蕩其
無人遂不御乎千里或誦老子知我者希則我貴矣如
是獻替莫不能言正旦獸鐏皆其人也卿可分别言事
唘乃心沃朕心卿云今北邉稽服政是生聚教訓之時
而民失安居牧守之過朕無則哲之知觸向多弊四聰
不開四眀不達内省責躬無處逃咎堯為聖主四凶在
朝况乎朕也能無惡人但大澤之中有龍有蛇縦不盡
善不容皆惡卿可分眀顯出某刺史横暴某太守貪殘
某官長凶虐尚書蘭臺主書舍人某人姦猾某人取與
眀言其事得以黜陟向令舜但聴公車上書四凶終自
不知堯亦永為闇主卿又云東境户口空虚良由使命
繁多但未知此是何使卿云駕困邑宰則拱手聴其漁
獵桀黠長吏又因之而為貪殘竝何姓名廉平掣肘復
是何人朝廷思賢有如饑渴廉平掣肘實為異事宜速
條聞當更擢用凡所遣使多由民訟或復軍糧諸所飈
急盖不獲已而遣之若不遣使天下枉直云何綜理事
實云何濟辦惡人日滋善人日蔽欲求安卧其可得乎
不遣使而得事理此乃佳事無足而行無翼而飛能到
在所不威而伏豈不幸甚卿既言之應有深見宜陳秘
術不可懐寳迷邦卿又云守宰貪殘皆由滋味過度貪
殘糜費已如前答漢文雖愛露臺之産鄧通之錢布扵
天下以此而治朕無愧焉若以下民飲食過差亦復不
然天監之初思之已甚其勤力營産則無不富饒惰遊
緩事則家業貧窶勤修産業以營盤案自己營之自己
食之何損扵天下無賴子弟惰營産業致於貧窶無可
施設此何益於天下且又意雖曰同富富有不同慳而
富者終不能設奢而富者於事何損若使朝廷緩其刑
此事終不可斷若急其制則曲屋密房之中云何可知
若家家搜檢其細已甚欲使吏不呼門其可得乎更相
恐脅以求財帛足長禍萌無益治道若以此指朝廷我
無此事昔之牲牢久不宰殺朝中㑹同菜蔬而已意粗
得奢約之節若復減此必有蟋蟀之譏若以為功徳事
者皆是園中之所産育功徳之事亦無多費變一𤓰為
數十種食一菜為數十味不變𤓰菜亦無多種以變故
多何損於事亦豪芥不闗國家如得財如法而用此不
愧乎人我自除公宴不食國家之食多厯年稔乃至宫
人亦不食國家之食積累嵗月凡所營造不闗材官及
以國匠皆資雇借以成其事近之得財頗有方便民得
其利國得其利我得其利營諸功徳或以卿之心度我
之心故不能得知所得財用暴扵天下不得曲辭辯論
卿又云女妓越濫此有司之責雖然亦有不同貴者多
畜妓樂至於勲附若兩掖亦復不聞家有二八多畜女
妓者此並宜具言其人當令有司振其霜豪卿又云乃
追恨所取為少如復傅翼增其搏噬一何悖㦲勇怯不
同貪廉各用勇者可使進取怯者可使守城貪者可使
捍禦廉者可使牧民向使叔齊守於西河豈能濟事吴
起育民必無成功若使吴起而不重用則西河之功廢
今之文武亦復如此取其搏噬之用不能得不重更任
彼亦非為朝廷為之傅翼卿以朝廷為悖乃自甘之當
思致悖所以卿云宜導之以節儉又云至治者必以淳
素為先此言大善夫子言其身正不令而行其身不正
雖令不從朕絶房室三十餘年無有滛佚朕頗自計不
與女人同屋而寝亦三十餘年至於居處不過一牀之
地雕飾之物不入於宫此亦人所共知受生不飲酒受
生不好音聲所以朝中曲宴未嘗奏樂此羣賢之所觀
見朕三更出理事随事多少事少或中前得竟或事多
至日昃方得就食日常一食若晝若夜無有定時疾苦
之日或亦再食昔要腹過於十圍今之瘦削裁二尺餘
舊帶猶存非為妄説為誰為之救物故也書曰股肱惟
人良臣惟聖向使朕有股肱可得中主今乃不免居九
品之下不令而行徒虚言耳卿今慊言便罔知所答卿
又云百司莫不奏事詭競求進此又是誰何者復是詭
事今不使外人呈事於義可否無人廢職職可廢乎職
廢則人亂人亂則國安乎以咽廢飱此之謂也若斷呈
事誰尸其任専委之人云何可得是故古人云専聴生
姦獨任成亂猶二世之委趙髙元后之付王莾呼鹿為
馬卒有閻樂望夷之禍王莾亦終移漢鼎卿云吹毛求
疵復是何人所吹之疵擘肌分理復是何人乎事及深
刻繩逐竝復是誰又云治署邸肆何者宜除何者宜省
國容戎備何者宜省何者未湏四方屯𫝊何者無益何
者妨民何處興造而是役民何處費財而是非急若為
討召若為徴賦朝廷從来無有此事静息之方復何者
宜各出其事具以奏聞卿云若不及於時大息其民事
至方圖知無及也如卿此言即時便是大役其民是何
處所卿云國弊民疲誠如卿言終湏出其事不得空作
漫語夫能言之必能行之富國彊兵之術急民省役之
宜號令逺近之法竝宜具列若不具列則是欺罔朝廷
空示頬舌凡人有為先湏内省惟無瑕者可以戮人卿
不得厯詆内外而不極言其事佇聞重奏當後省覽付
之尚書班下海内庶亂羊永除害馬長息惟新之美復
見今日琛奉勑但謝過而已不敢復有指斥久之遷太
府卿太清二年遷雲騎将軍中軍宣城王長史侯景舉
兵襲京師王移入臺内留琛與司馬楊曒守東府賊尋
攻陷城放兵殺害深被槍未至死賊求得之轝至闕下
求見僕射王克領軍朱异勸開城納賊克等讓之涕泣
而止賊復轝送荘嚴寺療治之眀年臺城不守琛逃歸
鄊里其年冬賊進寇㑹稽復執琛送出都以為金紫光
禄大夫後遇疾卒年六十九琛所撰三禮講疏五經滯
義及諸儀法凡百餘萹子詡太清初自儀同西昌侯掾
出為巴山太守在郡遇亂卒
陳吏部尚書姚察云夏侯勝有言曰士患不眀經術經
術眀取青紫如拾地芥耳朱异賀琛竝起微賤以經術
逢時致於貴顯符其言矣而异遂徼寵幸任事居權不
能以道佐君茍取容媚及延冦敗國實异之由禍難既
彰不眀其罪至於身死寵贈猶殊罰既弗加賞亦斯濫
失扵勸沮何以為國君子是以知太清之亂能無及是
乎
　
　
　
　
　
　
　
　
　梁書卷三十八
　梁書卷三十八考證
朱异𫝊父巽以義烈知名○巽南史作巽之
　
　
　
　
　
　
　
　
　
　
　
　
　
　梁書卷三十八考證
欽定四庫全書
　梁書卷三十九
　　唐　散　騎　常　侍　姚　思　廉　撰
　列𫝊第三十三
　　元法僧　　　　元樹　　　　元願達
　　王神念(楊華/)　　羊侃(子鵾/)　　羊鴉仁
元法僧魏氏之支屬也其始祖道武帝父鍾葵江陽王
法僧仕魏厯光禄大夫後為使持節都督徐州諸軍事
徐州刺史鎮彭城普通五年魏室大亂法僧遂據鎮稱
帝誅鋤異已立諸子為王部署将帥欲議匡復既而魏
亂稍定将討法僧法僧懼乃遣使歸欵請為附庸髙祖
許焉授侍中司空封始安郡公邑五千户及魏軍既逼
法僧請還朝髙祖遣中書舍人朱异迎之既至甚加優
寵時方事招擕撫悦降附赐法僧甲第女樂及金帛前
後不可勝數法僧以在魏之日久處疆場之任每因寇
掠殺戮甚多求兵自衛詔給甲仗百人出入禁闥大通
二年加冠軍将軍中大通元年轉車騎将軍四年進太
尉領金紫光禄其年立為東魏王不行仍授使持節散
騎常侍驃騎大将軍開府同三司之儀郢州刺史大同
二年徴為侍中太尉領軍師将軍薨時年八十三二子
景隆景仲普通中随法僧入朝景隆封沌陽縣公邑千
户出為持節都督廣越交桂等十三州諸軍事平南将
軍平越中郎将廣州刺史中大通三年徴侍中安右将
軍四年為征北将軍徐州刺史封彭城王不行俄除侍
中度支尚書太清初又為使持節都督廣越交桂等十
三州諸軍事征南将軍平越中郎将廣州刺史行至雷
首遇疾卒時年五十八景仲封枝江縣公邑千户拜侍
中右衛将軍大通三年增封并前為二千户仍賜女樂
一部出為持節都督廣越等十三州諸軍事宣惠将軍
平越中郎将廣州刺史大同中徴侍中左衛将軍兄景
隆後為廣州刺史侯景作亂以景仲元氏之族遣信誘
之許奉為主景仲乃舉兵将下應景㑹西江督護陳覇
先與成州刺史王懐眀等起兵攻之覇先徇其衆曰朝
廷以元景仲與賊連從謀危社稷今使曲江公勃為刺
史鎮撫此州衆聞之皆棄甲而散景仲乃自縊而死
元樹字君立亦魏之近屬也祖獻文帝父僖咸陽王樹
仕魏為宗正卿屬尒朱榮亂以天監八年歸國封為鄴
王邑二千户拜散騎常侍普通六年應接元法僧還朝
遷使持節督郢司霍三州諸軍事雲麾将軍郢州刺史
增封并前為三千户討南蠻賊平之加散騎常侍安西
将軍又增邑五百户中大通二年徴侍中鎮右将軍四
年為使持節鎮北将軍都督北討諸軍事加鼓吹一部
以伐魏攻魏譙城㧞之㑹魏将獨孤如願来援遂圍樹
城陷被執發憤卒於魏時年四十八子貞大同中求随
魏使崔長謙至鄴𦵏父還拜太子舍人太清初侯景降
請元氏戚屬願奉為主詔封貞為咸陽王以天子之禮
遣還北㑹景敗而返
元願達亦魏之支庶也祖眀元帝父樂平王願逹仕魏
為中書令司州刺史普通中大軍北伐攻義陽願逹舉
州獻欵詔封樂平公邑千户賜甲第女樂仍出為使持
節散騎常侍都督湘州諸軍事平南将軍湘州刺史中
大通二年徴侍中太中大夫翊左将軍大同三年卒時
年五十七
王神念太原祁人也少好儒術尤眀内典仕魏起家州
主簿稍遷潁川太守遂據郡歸款魏軍至與家屬渡江
封南城縣侯邑五百户頃之除安成内史又厯武陽宣
城内史皆著治績還除太僕卿出為持節都督青冀二
州諸軍事信武将軍青冀二州刺史神念性剛正所更
州郡必禁止滛祠時青冀州東北有石鹿山臨海先有
神廟妖巫欺惑百姓逺近祈禱糜費極多及神念至便
令毁撤風俗遂改普通中大舉北伐徴為右衛将軍六
年遷使持節散騎常侍爪牙将軍右衛如故遘疾卒時
年七十五詔贈本官衡州刺史兼給鼓吹一部諡曰壮
神念少善騎射既老不衰嘗於髙祖前手執二刀楯左
右交度馳馬往来冠絶羣伍時復有楊華者能作驚軍
騎竝一時妙捷髙祖深歎賞之子尊業仕至太僕卿卒
贈信威将軍青冀二州刺史鼓吹一部次子僧辯别有
𫝊
楊華武都仇池人也父大眼為魏名将華少有勇力容
貌雄偉魏胡太后逼通之華懼及禍乃率其部曲来降
胡太后追思之不能已為作楊白華歌辭使宫人晝夜
連臂蹋足歌之辭甚悽惋焉華後累征伐有戰功厯官
太僕卿太子左衛率封益陽縣侯太清中侯景亂華欲
立志節妻子為賊所擒遂降之卒於賊
羊侃字祖忻泰山梁甫人漢南陽太守續之裔也祖規
宋武帝之臨徐州辟祭酒從事大中正㑹薛安都舉彭
城降北規由是陷魏魏授衛将軍營州刺史父祉魏侍
中金紫光禄大夫侃少而瑰偉身長七尺八寸雅愛文
史博渉書記尤好左氏春秋及孫吴兵法弱冠随父在
梁州立功魏正光中稍為别将時秦州𦍑有莫遮念生
者據州反稱帝仍遣其弟天生率衆攻陷岐州遂寇雍
州侃為偏将𨽻蕭寳夤往討之潛身廵塹伺射天生應
弦即倒其衆遂潰以功遷使持節征東大将軍東道行
臺領太山太守進爵鉅平侯初其父每有南歸之志常
謂諸子曰人生安可久淹異域汝等可歸奉東朝侃至
是将舉河濟以成先志兖州刺史羊敦侃従兄也宻知
之據州拒侃侃乃率精兵三萬襲之弗剋仍築十餘城
以守之朝廷賞授一與元法僧同遣羊鴉仁王弁率軍
應接李元履運給糧仗魏帝聞之使授侃驃騎大将軍
司徒太山郡公長為兖州刺史侃斬其使者以狥魏人
大駭令僕射于暉率衆數十萬及髙歡尒朱陽都等相
繼而至圍侃十餘重傷殺甚衆柵中矢盡南軍不進乃
夜潰圍而出且戰且行一日一夜乃出魏境至渣口衆
尚萬餘人馬二千匹将入南士卒並竟夜悲歌侃乃謝
曰卿等懐土理不能見随幸適去留於此别異因各拜
辭而去侃以大通三年至京師詔授使持節散騎常侍
都督瑕丘征討諸軍事安北将軍徐州刺史并其兄黙
及三弟忱給元皆拜為刺史尋以侃為都督北討諸軍
事出頓日城㑹陳慶之失律停進其年詔以為持節雲
麾将軍青冀二州刺史中大通四年詔為使持節都督
瑕丘諸軍事安北将軍兖州刺史随太尉元法僧北討
法僧先唘云與侃有舊願得同行髙祖乃召侃問方略
侃具陳進取之計髙祖因曰知卿願與太尉同行侃曰
臣拔迹還朝常思効命然實未曾願與法僧同行北人
雖謂臣為吴南人已呼臣為虜今與法僧同行還是羣
類相逐非止有乖素心亦使匈奴輕漢髙祖曰朝廷今
者要湏卿行乃詔以為大軍司馬髙祖謂侃曰軍司馬
廢来已久此段為卿置之行次官竹元樹又於譙城䘮
師軍罷入為侍中五年封髙昌縣侯邑千户六年出為
雲麾将軍晋安太守閩越俗好反亂前後太守莫能止
息侃至討擊斬其渠帥陳稱吴滿等於是郡内肅清莫
敢犯者頃之徴太子左衛率大同三年車駕幸樂逰苑
侃預宴時少府奏新造兩刃矟成長丈四尺圍一尺三
寸髙祖因賜侃馬令試之侃執矟上馬左右擊刺特盡
其妙髙祖善之又製武宴詩三十韻以示侃侃即席應
詔髙祖覽曰吾聞仁者有勇今見勇者有仁可謂鄒魯
遺風英賢不絶六年遷司徒左長史八年遷都官尚書
時尚書令何敬容用事與之並省未嘗遊造有宦者張
僧允候侃侃曰我牀非閹人所坐竟不前之時論美其
貞正九年出為使持節壮武将軍衡州刺史太清元年
徴為侍中會大舉北伐仍以侃為特節冠軍監作韓山
堰事兩旬堰立侃勸元帥貞陽侯乗水攻彭城不納既
而魏援大至侃頻勸乗其逺来可擊旦日又勸出戰並
不從侃乃率所領出頓堰上及衆軍敗侃結陣徐還二
年復為都官尚書侯景反攻陷厯陽髙祖問侃討景之
策侃曰景反迹久見或容豕突宜急據采石令邵陵王
襲取夀春景進不得前退失巢窟烏合之衆自然瓦解
議者謂景未敢便逼京師遂寝其策令侃率千餘騎頓
望國門景至新林追侃入副宣城王都督城内諸軍事
時景既卒至百姓競入公私混亂無復次第侃乃區分
防擬皆以宗室間之軍人爭入武庫自取器甲所司不
能禁侃命斬數人方得止及賊逼城衆皆恟懼侃偽稱
得射書云邵陵王西昌侯已至近路衆乃少安賊攻東
掖門縱火甚盛侃親自距抗以水沃火火滅引弓射殺
數人賊乃退加侍中軍師将軍有詔送金五千兩銀萬
兩絹萬匹以賜戰士侃辭不受部曲千餘人並私加賞
賚賊為尖頂木驢攻城矢石所不能制侃作雉尾炬施
鐵鏃以油灌之擲驢上焚之俄盡賊又東西兩面起土
山以臨城城中震駭侃命為地道潛引其土山不能立
賊又作登城樓車髙十餘丈欲臨射城内侃曰車髙壍
虚彼来必倒可卧而觀之不勞設備及車動果倒衆皆
服焉賊既頻攻不捷乃築長圍朱异張綰議欲出擊之
髙祖以問侃侃曰不可賊多日攻城既不能下故立長
圍欲引城中降者耳今擊之出人若少不足破賊若多
則一旦失利自相騰踐門隘橋小必大致挫衂此乃示
弱非騁王威也不從遂使千餘人出戰未及交鋒望風
退走果以争橋赴水死者大半初侃長子鷟為景所獲
執来城下示侃侃謂曰我傾宗報主猶恨不足豈復計
此一子幸汝早能殺之數日復持来侃謂鷟曰久以汝
為死猶復在邪吾以身許國誓死行陣終不以爾而生
進退因引弓射之賊感其忠義亦不之害也景遣儀同
傅士哲呼侃與語曰侯王逺来問訊天子何為閉距不
時進納尚書國家大臣宜唘朝廷侃曰侯将軍奔亡之
後歸命國家重鎮方城懸相任寄何所患苦忽致稱兵
今驅烏合之卒至王城之下虜馬飲淮矢集帝室豈有
人臣而至於此吾荷國重恩當禀承廟筭以掃大逆耳
不能妄受浮説開門揖盗幸謝侯王早自為所士哲又
曰侯王事君盡節不為朝廷所知正欲面唘至尊以除
姦佞既居戎旅故帶甲来朝何謂作逆侃曰聖上臨四
海将五十年聪眀叡哲無幽不照有何姦佞而得在朝
欲飾其非寜無詭説且侯王親舉白刃以向城闕事君
盡節正若是邪士哲無以應乃曰在北之日久挹風猷
每恨平生未獲披叙願去戎服得一相見侃為之免胄
士哲瞻望久之而去其為北人所欽慕如此後大雨城
内土山崩賊乗之垂入苦戰不能禁侃乃令多擲火為
火城以斷其路徐於裏築城賊不能進十二月遘疾卒
于臺内時年五十四詔給東園秘器布絹各五百匹錢
三百萬贈侍中護軍将軍鼓吹一部侃少而雄勇旅力
絶人所用弓至十餘石嘗於兖州堯廟蹋壁直上至五
尋横行得七跡泗橋有數石人長八尺大十圍侃執以
相擊悉皆破碎侃性豪侈善音律自造採蓮棹歌兩曲
甚有新致姬妾侍列窮極奢靡有彈筝人陸太喜著鹿
角爪長七寸儛人張浄琬腰圍一尺六寸時人咸推能
掌中儛又有孫荆玉能反腰帖地銜得席上玉簮敕賚
歌人王娥兒東宫亦賚歌者屈偶之竝妙盡竒曲一時
無對初赴衡州於兩艖䒀起三間通梁水齋飾以珠玉
加之錦繢盛設帷屏陳列女樂乗潮解纜臨波置酒緣
塘傍水觀者填咽大同中魏使陽斐與侃在北嘗同學
有詔令侃延斐同宴賓客三百餘人器皆金玉雜寳奏
三部女樂至夕侍婢百餘人俱執金花燭侃不能飲酒
而好賓客交逰終日獻酬同其醉醒性寛厚有器局嘗
南還至漣口置酒有客張孺才者醉於船中失火延燒
七十餘艘所燔金帛不可勝數侃聞之都不挂意命酒
不輟孺才慙懼自逃匿侃慰喻使還待之如舊第三子
鵾鵾字子鵬随侃臺内城陷竄於平陽侯景呼還待之
甚厚及景敗鵾密圖之乃随其東走景於松江戰敗惟
餘三舸下海欲向蒙山會景倦晝寝鵾語海師此中何
處有蒙山汝但聴我處分遂直向京口至胡豆洲景覺
大驚問㟁上人云郭元建猶在廣陵景大喜将依之鵾
㧞刀叱海師使向京口景欲透水鵾抽刀斫之景乃走
入船中以小刀抉船鵾以矟入刺殺之世祖以鵾為持
節通直散騎常侍都督青冀二州諸軍事眀威将軍青
州刺史封昌國縣公邑二千户賜錢五百萬米五千石
布絹各一千匹又領東陽太守征陸納加散騎常侍平
峡中除西晋州刺史破郭元建於東闗遷使持節信武
将軍東晋州刺史承聖三年西魏圍江陵鵾赴援不及
從王僧愔征蕭㲄於嶺表聞太尉僧辯敗乃還為侯瑱
所破於豫章遇害時年二十八
羊鴉仁字孝穆太山鉅平人也少驍果有膽力仕郡為
主簿普通中率兄弟自魏歸國封廣晋縣侯征伐青齊
間累有功績稍遷員外散騎常侍厯陽太守中大通四
年為持節都督譙州諸軍事信威将軍譙州刺史大同
七年除太子左衛率出為持節都督南北司豫楚四州
諸軍事輕車将軍北司州刺史侯景降詔鴉仁督士州
刺史桓和之仁州刺史湛海珍等精兵三萬趨懸瓠應
接景仍為都督豫司淮冀殷應西豫等七州諸軍事司
豫二州刺史鎮懸瓠㑹侯景敗於渦陽魏軍漸逼鴉仁
恐糧運不繼遂還北司上表陳謝髙祖大怒責之鴉仁
懼又頓軍於淮上及侯景反鴉仁率所部入援太清二
年景既背盟鴉仁乃與趙伯超及南康王㑹理共攻賊
於東府城反為賊所敗臺城陷鴉仁見景為景所留以
為五兵尚書鴉仁常思奮發謂所親曰吾以凡流受寵
朝廷竟無報效以答重恩社稷傾危身不能死偷生茍
免以至于今若以此終沒有餘憤因遂泣下見者傷焉
三年出奔江陵其故部曲數百人迎之将赴江陵至東
莞為故北徐州刺史荀伯道諸子所害
史臣曰髙祖革命受終光期寳運威徳所漸莫不懐来
其皆狥難投身前後相屬元法僧之徒入國竝降恩遇
位重任隆擊鍾鼎食美矣而羊侃鴉仁值太清之難竝
竭忠奉國侃則臨危不撓鴉仁守義殞命可謂志等松
筠心均鐡石古之殉節斯其謂乎
　
　
　梁書卷三十九
　梁書卷三十九考證
元法僧𫝊大同中徴侍中左衛將軍見景隆後為廣州
　刺史○見閣本作兄當改從之
王神念𫝊時青冀州東北有石鹿山臨海○南史無青
　字
羊侃𫝊監作韓山堰事○韓一本作寒
鵾𫝊從王僧愔征蕭㲄於嶺表○㲄南史作㝅
羊鴉仁𫝊為故北徐州刺史荀伯道諸子所害○諸子
　南史作子晷又載鴉仁兄子海珍報復事
　
　
　
　
　
　
　梁書卷三十九考證
欽定四庫全書
　梁書卷四十
　　唐　散　騎　常　侍　姚　思　廉　撰
　列傳第三十四
　　司馬褧　　到溉　　劉顯　　劉之遴(弟之亨/)
　　許懋
司馬褧字元素河内温人也曽祖純之晉大司農髙密
敬王祖讓之員外常侍父變善三禮仕齊官至國子博
士褧少傳家業強力專精手不釋卷其禮文所涉書畧
皆遍覩沛國劉瓛為儒者宗嘉其學深相賞好少與樂
安任昉善昉亦雅重焉初為國子生起家奉朝請稍遷
王府行參軍天監初詔通儒治五禮有司舉褧治嘉禮
除尚書祠部郎中是時創定禮樂褧所議多見施行除
步兵校尉兼中書通事舎人褧學尤精於事數國家吉
凶禮當世名儒明山賔賀瑒等疑不能斷皆取决焉累
遷正員郎鎮南諮議參軍兼舎人如故遷尚書右丞出
為仁威長史長沙内史還除雲騎將軍兼御史中丞頃
之即真十六年出為宣毅南康王長史行府國并石頭
戍軍事褧雖居外官有敕預文徳武徳二殿長名問訊
不限日十七年遷明威將軍晉安王長史未幾卒王命
記室庾肩吾集其文為十卷所撰嘉禮儀注一百一十
二卷
到溉字茂灌彭城武原人曽祖彦之宋驃騎將軍祖仲
度驃騎江夏王從事中郎父坦齊中書郎溉少孤貧與
弟洽俱聰敏有才學早為任昉所知由是聲名益廣起
家王國左常侍轉後軍法曹行參軍歴殿中郎出為建
安内史遷中書郎兼吏部太子中庶子湘東王繹為㑹
稽太守以溉為輕車長史行府郡事髙祖敕王曰到溉
非直為汝行事足為汝師閒有進止每須詢訪遭母憂
居喪盡禮朝廷嘉之服闋猶蔬食布衣者累載除通直
散騎常侍御史中丞太府卿都官尚書郢州長史江夏
太守加招逺將軍入為左民尚書溉身長八尺美風儀
善容止所莅以清白自修性又率儉不好聲色虚室單
牀傍無姬侍自外車服不事鮮華冠履十年一易朝服
或至穿補傳呼清路示有朝章而已頃之坐事左遷金
紫光禄大夫俄授散騎常侍侍中國子祭酒溉素謹厚
特被髙祖賞接每與對棊從夕達旦溉第山池有奇石
髙祖戲與賭之并禮記一部溉並輸焉未進髙祖謂朱
异曰卿謂到溉所輸可以送未溉歛板對曰臣既事君
安敢失禮髙祖大笑其見親愛如此後因疾失明詔以
金紫光禄大夫散騎常侍就第飬疾溉家門雍睦兄弟
特相友愛初與弟洽常共居一齋洽卒後便捨為寺因
斷腥壇終身蔬食别營小室朝夕從僧徒禮誦髙祖每
月三致浄饌恩禮甚篤蔣山有延賢寺者溉家世創立
故生平公俸咸以供焉畧無所取性又不好交游惟與
朱异劉之遴張綰同志友密及卧疾家園門可羅雀三
君每歳時常鳴騶枉道以相存問置酒叙生平極歡而
去臨終託張劉勒子孫以薄葬之禮卒時年七十二詔
贈本官有集二十卷行於世時以溉洽兄弟比之二陸
故世祖贈詩曰魏世重雙丁晉朝稱二陸何如今兩到
復似凌寒竹子鏡字圓照安西湘東王法曹行參軍太
子舎人早卒鏡子藎早聰慧起家著作佐郎歴太子舎
人宣城王主簿太子洗馬尚書殿中郎嘗從髙祖幸京
口登北顧樓賦詩藎受詔便就上覽以示溉曰藎定是
才子翻恐卿從来文章假手於藎因賜溉連珠曰研磨
墨以騰文筆飛毫以書信如飛蛾之赴火豈焚身之可
吝必耄年其已及可假之於少藎其見知賞如此除丹
陽尹丞太清亂赴江陵卒
劉顯字嗣芳沛國相人也父鬷晉安内史顯幼而聰敏
當世號曰神童天監初舉秀才解褐中軍臨川王行參
軍俄署法曹顯好學博涉多通任昉嘗得一篇缺簡書
文字零落歴示諸人莫能識者顯云是古文尚書所刪
逸篇昉檢周書果如其說昉因大相賞異丁母憂服闋
尚書令沈約命駕造焉於坐䇿顯經史十事顯對其九
約曰老夫昬忘不可受策雖然聊試數事不可至十也
顯問其五約對其二陸倕聞之歎曰劉郎可謂差人雖
吾家平原詣張壯武王粲謁伯喈必無此對其為名流
推賞如此及約為太子少傅乃引為五官掾俄兼廷尉
正五兵尚書傅昭掌著作撰國史引顯為佐九年始革
尚書五都選顯以本官兼吏部郎又除司空臨川王外
兵參軍遷尚書儀曹郎嘗為上朝詩沈約見而美之時
約郊居宅新成因命工書人題之於壁出為臨川王記
室參軍建康平復入為尚書儀曹侍郎兼中書通事舎
人出為秣陵令又除驃騎鄱陽王記室兼中書舎人累
遷步兵校尉中書侍郎舎人如故顯與河東裴子野南
陽劉之遴吳郡顧協連職禁中遞相師友時人莫不慕
之顯博聞強記過於裴顧時魏人獻古器有隱起字無
能識者顯案文讀之無有滯礙考校年月一字不差髙
祖甚嘉焉遷尚書左丞除國子博士出為宣逺岳陽王
長史行府國事未拜遷雲麾邵陵王長史尋陽太守大
同九年王遷鎮郢州除平西諮議參軍加戎昭將軍其
年卒時年六十三友人劉之遴啟皇太子曰之遴嘗聞
夷叔栁惠不逢仲尼一言則西山餓夫東國黜士名豈
施於後世信哉生有七尺之形終為一棺之土不朽之
事寄之題目懐珠抱玉有殁世而名不稱者可為長太
息孰過於斯竊痛友人沛國劉顯韞櫝藝文研精覃奥
聰明特達出類㧞羣闔棺郢都歸魂有日須鐫墓板之
遴已畧撰其事行今輙上呈伏願鴻慈降兹睿藻榮其
枯骴以慰幽魂冐昧塵聞戰慄無地乃蒙令為志銘曰
繁弱挺質空桑吐聲分器見重播樂傳名誰其均之美
有髦士禮著㓜年業明壯齒厭飫典墳研精名理一見
弗忘過目則託若訪賈逵如問伯始頴脱斯出學優而
仕議獄既佐芸蘭乃握搏鳳池水推羊太學内參禁中
外相藩岳斜光已道殞彼西浮百川到海還逐東流營
營返魄汎汎虚舟白馬向郊丹旒背鞏野埃興伏山雲
輕重吕掩書墳楊歸𤣥冡爾其戒行途窮土壟弱葛方
施叢柯日拱𡑞栁荑春禽寒歛氄長空常暗隂泉獨湧
祔彼故塋流芬相踵顯有三子莠荏臻臻早著名
劉之遴字思貞南陽湼陽人也父虬齊國子博士謚文
範先生之遴八歳能屬文十五舉茂才對䇿沈約任昉
見而異之起家寜朔主簿吏部尚書王瞻嘗候任昉值
之遴在坐昉謂瞻曰此南陽劉之遴學優未仕水鏡所
宜甄擢瞻即辟為太學博士時張稷新除尚書僕射託
昉為讓表昉令之遴代作操筆立成昉曰荆南秀氣果
有異才後仕必當過僕御史中丞樂藹即之遴舅憲臺
奏彈皆之遴草焉遷平南行參軍尚書起部郎延陵令
荆州治中太宗臨荆州仍遷宣惠記室之遴篤學明審
博覽羣籍時劉顯韋稜並強記之遴每與討論咸不能
過也還除通直散騎侍郎兼中書通事舎人遷正員郎
尚書右丞荆州大中正累遷中書侍郎鴻臚卿復兼中
書舎人出為征西鄱陽王長史南郡太守髙祖謂曰卿
母年徳並髙故令卿衣錦還鄉盡榮養之理後轉為西
中郎湘東王長史太守如故初之遴在荆府嘗寄居南
郡廨忽夢前太守袁彖謂曰卿後當為折臂太守即居
此中之遴後果損臂遂臨此郡丁母憂服闋徵祕書監
領步兵校尉出為郢州行事之遴意不願出固辭髙祖
手敕曰朕聞妻子具孝衰於親爵禄具忠衰於君卿既
内足理忘奉公之節遂為有司所奏免久之為太府卿
都官尚書太常卿之遴好古愛竒在荆州聚古器數十
百種有一器似甌可容一斛上有金錯字時人無能知
者又獻古器四種於東宫其第一種鏤銅鴟夷榼二枚
兩耳有銀鏤銘云建平二年造其第二種金銀錯鏤古
鐏二枚有篆銘云秦容成侯適楚之歳造其第三種外
國澡灌一口銘云元封二年龜兹國獻其第四種古製
澡盤一枚銘云初平二年造時鄱陽嗣王範得班固所
上漢書真本獻之東宫皇太子令之遴與張纘到溉陸
襄等參校異同之遴具異狀十事其大略曰案古本漢
書稱永平十六年五月二十一日己酉郎班固上而今
本無上書年月日字又案古本叙傳號為中篇今本稱
為叙傳又今本叙傳載班彪事行而古本云稚生彪自
有傳又今本紀及表志列傳不相合為次而古本相合
為次總成三十八卷又今本外戚在西域後古本外戚
次帝紀下又今本髙五子文三王景十三王武五子宣
元六王雜在諸傳秩中古本諸王悉次外戚下在陳項
傳前又今本韓彭英盧吳述云信惟餓𨽻布實黥徒越
亦狗盗芮尹江湖雲起龍驤化為侯王古本述云淮隂
毅毅杖劍周章邦之傑子實惟彭英化為侯王雲起龍
驤又古本第三十七卷觧音釋義以助雅詁而今本無
此卷之遴好屬文多學古體與河東裴子野沛國劉顯
常共討論書籍因為交好是時周易尚書禮記毛詩並
有髙祖義疏惟左氏傳尚闕之遴乃著春秋大意十科
左氏十科三傳同異十科合三十事以上之髙祖大悅
詔答之曰省所撰春秋義比事論書辭㣲㫖逺編年之
教言闡義繁丘明傳洙泗之風公羊禀西河之學鐸椒
之解不追瑕丘之說無取繼踵胡母仲舒云盛因脩榖
梁千秋最篤張蒼之傳左氏賈誼之襲荀卿源本分鑣
指歸殊致詳略紛然其来舊矣昔在弱年乃經研味一
從遺置迄將五紀兼晚冬晷促機事罕暇夜分求衣未
遑搜括須待夏景試取推尋若温故可求别酬所問也
太清二年侯景亂之遴避難還鄉未至卒於夏口時年
七十二前後文集五十卷行於世
之亨字嘉㑹之遴弟也少有令名舉秀才拜太學博士
稍遷兼中書通事舎人步兵校尉司農卿又代兄之遴
為安西湘東王長史南郡太守在郡有異績數年卒於
官時年五十荆土至今懐之不忍斥其名號為大南郡
小南郡云
許懋字昭哲髙陽新城人魏鎮北將軍允九世孫祖珪
宋給事中著作郎桂陽太守父勇惠齊太子家令冗從
僕射懋少孤性至孝居父憂執喪過禮篤志好學為州
黨所稱十四入太學受毛詩旦領師說晚而覆講座下
聼者常數十百人因撰風雅比興義十五卷盛行於世
尤曉故事稱為儀注之學起家後軍豫章王行叅軍轉
法曹茂才遷驃騎大將軍儀同中記室文惠太子聞而
召之侍講于崇明殿除太子歩兵校尉永元中轉散騎
侍郎兼國子博士與司馬褧同志友善僕射江祏甚推
重之號為經史笥天監初吏部尚書范雲舉懋叅詳五
禮除征西鄱陽王諮議兼著作郎待詔文徳省時有請
封㑹稽禪國山者髙祖雅好禮因集儒學之士草封禪
儀將欲行焉懋以為不可因建議曰臣案舜幸岱宗是
為廵狩而鄭引孝經鉤命決云封于太山考績柴燎禪
乎梁甫刻石紀號此緯書之曲説非正經之通義也依
白虎通云封者言附廣也禪者言成功相傳也若以禪
授為義則禹不應傳啟至桀十七世也湯又不應傳外
丙至紂三十七世也又禮記云三皇禪奕奕謂盛徳也
五帝禪亭亭特立獨起於身也三王禪梁甫連延不絶
父没子繼也若謂禪奕奕為盛惪者古義以伏義神農
黄帝是為三皇伏羲封太山禪云云黄帝封太山禪亭
亭皆不禪奕奕而云盛惪則無所寄矣若謂五帝禪亭
亭特立獨起於身者顓頊封泰山禪云云帝嚳封泰山
禪云云堯封太山禪云云舜封太山禪云云亦不禪亭
亭若合黄帝以為五帝者少昊即黃帝子又非獨立之
義矣若謂三王禪梁甫連延不絶父没子繼者禹封太
山禪云云周成王封太山禪社首舊書如此異乎禮說
皆道聼所得失其本文假使三王皆封太山禪梁甫者
是為封太山則有傳世之義禪梁甫則有揖讓之懐或
欲禪位或欲傳子義既矛盾理必不然又七十二君夷
吾所記此中世數裁可得二十餘主伏羲神農女媧大
庭栢皇中央栗陸驪連赫胥尊盧混沌昊英有巢朱襄
葛天隂康無懐黄帝少昊顓頊髙辛堯舜禹湯文武中
間乃有共工霸有九州非帝之數云何得有七十二君
封禪之事且燧人以前至周之世未有君臣人心淳朴
不應金泥玉檢升中刻石燧人伏羲神農三皇結繩而
治書契未作未應有鐫文告成且無懐氏伏羲後第十
六主云何得在伏羲前封太山禪云云夷吾又曰惟受
命之君然後得封禪周成王非受命君云何而得封太
山禪社首神農與炎帝是一主而云神農封太山禪云
云炎帝封太山禪云云分為二人妄亦甚矣若是聖主
不須封禪若是凡主不應封禪當是齊桓欲行此事管
仲知其不可故舉怪物以屈之也秦始皇登太山中坂
風雨暴至休松樹下封為五大夫而事不遂漢武帝宗
信方士廣召儒生皮弁搢紳射牛行事獨與霍嬗俱上
既而子侯暴卒厥足用傷至魏明使髙堂隆撰其禮儀
聞隆没歎息曰天不欲成吾事髙生捨我亡也晉武太
始中欲封禪乃至太康議猶不定竟不果行孫皓遣兼
司空董朝兼太常周處至陽羡封禪國山此朝君子有
何功徳不思古道而欲封禪皆是主好名於上臣阿㫖
於下也夫封禪者不出正經惟左傳說禹會諸侯於塗
山執玉帛者萬國亦不謂為封禪鄭元有參柴之風不
能推尋正經專信緯候之書斯為謬矣葢禮云因天事
天因地事地因名山升中于天因吉土享帝于郊燔柴
岱宗即因山之謂矣故曲禮云天子祭天地是也又祈
榖一報榖一禮乃不顯祈報地推文則有樂記云大樂
與天地同和大禮與天地同節和故百物不失節故祀
天祭地百物不失者天生之地養之故知地亦有祈報
是則一年三郊天三祭地周官有圜丘方澤者總為三
事郊祭天地故小宗伯云兆五帝於四郊此即月令迎
氣之郊也舜典有歳二月東廵狩至於岱宗夏南秋西
冬北五年一周若為封禪何其數也此為九郊亦皆正
義至如大旅於南郊者非常祭也大宗伯國有大故則
旅上帝月令云仲春𤣥鳥至祀於髙禖亦非常祭故詩
云克禋克祀以弗無子并有雩禱亦非常祭禮云雩禜
水旱也是為合郊天地有三特郊天有九非常祀又有
三孝經云宗祀文王於明堂以祀上帝雩祭與明堂雖
是祭天而不在郊是為天祀有十六地祭有三惟大禘
祀不在此數大傳云王者禘其祖之所自出以其祖配
之異於常祭以故云大於時祭案繫辭云易之為書也
廣大悉備有天道焉有地道焉有人道焉兼三才而兩
之故六六者非佗三才之道也乾彖云大哉乾元萬物
資始乃統天雲行雨施品物流形大明終始六位時成
此則應六年一祭坤元亦爾誠敬之道盡此而備至於
封禪非所敢聞髙祖嘉納之因推演懋議稱制㫖以答
請者由是遂停十年轉太子家令宋齊舊儀郊天祀帝
皆用衮冕至天監七年懋始請造大裘至是有事于明
堂儀注猶云服衮冕懋駮云禮云大裘而冕祀昊天上
帝亦如之良由天神尊逺須貴誠質今泛祭五帝理不
容文改服大裘自此始也又降敇問凡求隂陽應各從
其類今雩祭燔柴以火祈水意以為疑懋答曰雩祭燔
柴經無其文良由先儒不思故也按周宣雲漢之詩曰
上下奠瘞靡神不宗毛注云上祭天下祭地奠其幣瘞
其物以此而言為旱而祭天地並有瘞埋之文不見有
燔柴之說若以祭五帝必應燔柴者今明堂之禮又無
其事且禮又云理少牢以祭時時之功是五帝此又是
不用柴之證矣昔雩壇在南方正陽位有乖求神而已
移於東實柴之禮猶未革請停用柴其牲牢等物悉從
坎瘞以符周宣雲漢之說詔並從之凡諸禮儀多所刋
正以足疾出為始平太守政有能名加散騎常侍轉天
門太守中大通三年皇太子召諸儒參録長春義記四
年拜中庶子是歳卒時年六十九撰述行記四卷有集
十五卷
陳吏部尚書姚察曰司馬褧儒術博通到溉文義優敏
顯懋之遴強學浃洽並職經便繁應對左右斯葢嚴朱
之任焉而溉之遴遂至顯貴亟拾青紫然非遇時焉能
致此仕也
　
　
　梁書卷四十
　梁書卷四十考證
司馬褧傳司馬褧字元素○素南史作表
褧雖居外官有敇預文徳武徳二殿長名問訊不限日
　○日一本作口
劉顯傳顯有三子莠荏臻臻早著名○荏南史作􁁉
劉之遴傳案古本漢書○閣本及南本俱脫古字今從
　監本
雜在諸傳秩中○秩南史作表
淮隂毅毅杖劍周章○杖南史作伏
繼踵胡母仲舒云盛因修榖梁千秋最篤○修南史作
　循
許懋傳起家後軍豫章王行參軍○後軍南史訛後為
神農與炎帝是一主○監本缺農與二字今補入
　
　
　梁書卷四十考證
欽定四庫全書
　梁書卷四十一
　　唐　散　騎　常　侍　姚　思　廉　撰
　列𫝊第三十五
　　王規(劉㲄/)　(宗懔/)　　王承　　褚翔
　　蕭介(從父兄洽/)　　　褚球　　劉孺(弟覽/)　(遵/)
　　劉潛(弟孝勝/)　(孝威/)　(孝先/)　　殷芸
　　蕭幾
王規字威眀琅邪臨沂人祖儉齊太尉南昌文憲公父
騫金紫光禄大夫南昌安侯規八嵗以丁所生母憂居
䘮有至性太尉徐孝嗣每見必為之流涕稱曰孝童叔
父暕亦深器重之常曰此兒吾家千里駒也年十二五
經大義並畧能通既長好學有口辨州舉秀才郡迎主
簿起家秘書郎累遷太子舎人安右南康王主簿太子
洗馬天監十二年改構太極殿功畢規獻新殿賦其辭
甚工拜秘書丞厯太子中舎人司徒左西屬從事中郎
晋安王綱出為南徐州髙選僚屬引為雲麾諮議叅軍
久之出為新安太守父憂去職服闋襲封南昌縣侯除
中書黄門侍郎敕與陳郡殷鈞琅邪王錫范陽張緬同
侍東宫俱為昭眀太子所禮湘東王時為京尹與朝士
宴集屬規為酒令規從容對曰自江左以來未有兹舉
特進蕭琛金紫傅昭在坐並謂為知言普通初陳慶之
北伐剋復洛陽百僚稱賀規退曰道家有云非為功難
成功難也羯寇逰魂為日已久桓温得而復失宋武竟
無成功我孤軍無援深入寇境威勢不接餽運難繼将
是役也為禍階矣俄而王師覆沒其識達事機多如此
類六年髙祖于文徳殿餞廣州刺史元景隆詔羣臣賦
詩同用五十韻規援筆立奏其文又美髙祖嘉焉即日
詔為侍中大通三年遷五兵尚書俄領歩兵校尉中大
通二年出為貞威将軍驃騎晋安王長史其年王立為
皇太子仍為吳郡太守主書芮珍宗家在吳前守宰皆
傾意附之是時珍宗假還規遇之甚薄珍宗還都宻奏
規云不理郡事俄徴為左民尚書郡吏民千餘人詣闕
請留表三奏上不許尋以本官領右軍将軍未拜復為
散騎常侍太子中庶子領歩兵校尉規辭疾不拜於鍾
山宗熙寺築室居焉大同二年卒時年四十五詔贈散
騎常侍光禄大夫賻錢二十萬布百疋諡曰章皇太子
出臨哭與湘東王繹令曰威眀昨宵奄復殂化甚可痛
傷其風韻遒正神峯標映千里絶迹百尺無枝文辯縱
横才學優贍跌宕之情彌逺濠梁之氣特多斯實俊民
也一爾過隟永歸長夜金刀掩芒長淮絶涸去嵗冬中
已傷劉子令兹寒孟復悼王生俱往之傷信非虚説規
集後漢衆家異同注續漢書二百卷文集二十卷子襃
字子漢七嵗能屬文外祖司空袁昻愛之謂賔客曰此
兒當成吾宅相弱冠舉秀才除祕書郎太子舎人以父
憂去職服闋襲封南昌侯除武昌王文學太子洗馬兼
東宫管記遷司徒屬秘書丞出為安成内史太清中侯
景陥京城江州刺史當陽公大心舉州附賊賊轉寇南
中襃猶據郡拒守大寳二年世祖命徴襃赴江陵既至
以為忠武将軍南平内史俄遷吏部尚書侍中承聖二
年遷尚書右僕射仍恭掌選事又加侍中其年遷左僕
射恭掌如故三年江陵陥入于周襃著幼訓以誡諸子
其一章云陶士行曰昔大禹不吝尺璧而重寸隂文士
何不誦書武士何不馬射若乃𤣥冬脩夜朱眀永日肅
其居處崇其牆仭門無糅雜坐闕號呶以之求學則仲
尼之門人也以之為文則賈生之升堂也古者盤盂有
銘几杖有誡進退循焉俯仰觀焉文王之詩曰靡不有
初鮮克有終立身行道終始若一造次必於是君子之
言歟儒家則尊卑等差吉凶降殺君南面而臣北面天
地之義也鼎爼竒而籩豆偶隂陽之義也道家則墮支
體黜聰眀棄義絶仁離形去智釋氏之義見苦斷習證
滅循道眀因辨果偶凡成聖斯雖為教等差而義歸汲
引吾始乎幼學及于知命既崇周孔之教兼循老釋之
談江左以來斯業不墜汝能脩之吾之志也初有沛國
劉㲄南陽宗懔與褒俱為中興佐命同恭帷幄
劉㲄字仲寳晋丹陽尹真長七世孫也少方正有器局
自國子禮生射策髙第為寜海令稍遷湘東王記室叅
軍又轉中記室太清中侯景亂世祖承制上流書檄多
委㲄焉㲄亦竭力盡忠甚蒙賞遇厯尚書左丞御史中
丞承聖二年遷吏部尚書國子祭酒餘如故
宗懔字元懔八世祖承晋宜都郡守屬永嘉東徙子孫
因居江陵焉懔少聰敏好學晝夜不倦鄉里號為童子
學士普通中為湘東王府兼記室轉刑獄仍掌書記厯
臨汝建成廣晋等令後又為世祖荆州别駕及世祖即
位以為尚書郎封信安縣侯邑一千戸累遷吏部郎中
五兵尚書吏部尚書承聖三年江陵沒與㲄俱入于周
王承字安期僕射暕子七嵗通周易選補國子生年十
五射策髙第除祕書郎厯太子舎人南康王文學邵陵
王友太子中舎人以父憂去職服闋復為中舎人累遷
中書黄門侍郎兼國子博士時膏腴貴逰咸以文學相
尚罕以經術為業惟承獨好之發言吐論造次儒者在
學訓諸生述禮易義中大通五年遷長兼侍中俄轉國
子祭酒承祖儉及父暕嘗為此職三世為國師前代未
之有也當世以為榮久之出為戎昭将軍東陽太守為
政寛恵吏民悦之視事未朞卒於郡時年四十一諡曰
章子承性簡貴有風格時右衛朱异當朝用事毎休下
車馬常填門時有魏郡申英好危言髙論以忤權右常
指异門曰此中輻輳皆以利往能不至者惟有大小王
東陽小東陽即承弟穉也當時惟承兄弟及褚翔不至
异門時以此稱之
褚翔字世舉河南陽翟人曽祖淵齊太宰文簡公佐命
齊室祖蓁太常穆子父向字景政年數嵗父母相繼亡
沒向哀毁若成人者親表咸異之既長淹雅有器量髙
祖踐阼選補國子生起家祕書郎遷太子舎人尚書殿
中郎出為安成内史還除太子洗馬中舎人累遷太尉
從事中郎黄門侍郎鎮右豫章王長史頃之入為長兼
侍中向風儀端麗眉目如㸃毎公庭就到為衆所瞻望
焉大通四年出為寜逺将軍北中郎廬陵王長史三年
卒官外兄謝舉為製墓銘其畧曰𢎞治推華子嵩慚量
酒歸月下風清琴上論者以為擬得其人翔初為國子
生舉髙第丁父憂服闋除祕書郎累遷太子舎人宣城
王主簿中大通五年髙祖宴羣臣樂逰苑别詔翔與王
訓為二十韻詩限三刻成翔於坐立奏髙祖異焉即日
轉宣城王文學俄遷為友時宣城友文學加它王二等
故以翔超為之時論美焉出為義興太守翔在政潔已
省繁苛去浮費百姓安之郡之西亭有古樹積年枯死
翔至郡忽更生枝葉百姓咸以為善政所感及秩滿吏
民詣闕請之敕許焉尋徴為吏部郎去郡百姓無老少
追送出境涕泣拜辭翔居小選公清不為請屬易意號
為平允俄遷侍中頃之轉散騎常侍領羽林監侍東宫
出為晋陵太守在郡未朞以公事免俄復為散騎常侍
侍東宫太清二年遷守吏部尚書其年冬侯景圍宫城
翔於圍内丁母憂以毁卒時年四十四詔贈本官翔少
有孝性為侍中時母疾篤請沙門祈福中夜忽見户外
有異光又聞空中弹指及曉疾遂愈或以翔精誠所致
焉
蕭介字茂鏡蘭陵人也祖思話宋開府儀同三司尚書
僕射父恵蒨齊左民尚書介少頴悟有器識博渉經史
兼善屬文齊永元末釋褐著作佐郎天監六年除太子
舎人八年遷尚書金部郎十二年轉主客郎出為吳令
甚著聲績湘東王聞介名思共逰處表請之普通三年
乃以介為湘東王諮議叅軍大通二年除給事黄門侍
郎大同二年武陵王為揚州刺史以介為府長史在職
清白為朝廷所稱髙祖謂何敬容曰蕭介甚貧可處以
一郡敬容未對髙祖曰始興郡頃無良守嶺上民頗不
安可以介為之由是出為始興太守介至任宣布威徳
境内肅清七年徴為少府卿尋加散騎常侍㑹侍中闕
選司舉王筠等四人並不稱旨髙祖曰我門中久無此
職宜用蕭介為之介博物强識應對左右多所匡正髙
祖甚重之遷都官尚書毎軍國大事必先詢訪於介焉
髙祖謂朱异曰端右之村也中大同二年辭疾致事髙
祖優詔不許終不肯起乃遣謁者僕射魏祥就拜光禄
大夫太清中侯景於渦陽敗走入壽陽髙祖敇防主韋
黙納之介聞而上表諌曰臣抱患私門竊聞侯景以渦
陽敗績隻馬歸命陛下不悔前禍復敕容納臣聞凶人
之性不移天下之惡一也昔呂布殺丁原以事董卓終
誅董而為賊劉牢反王恭以歸晋還背晋以構妖何者
狼子野心終無馴狎之性養虎之喻必見飢噬之禍侯
景獸心之種鳴鏑之類以凶狡之才荷髙歡翼長之遇
位忝台司任居方伯然而髙歡墳土未乾即還反噬逆
力不逮乃復逃死闗西宇文不容故復投身於我陛下
前者所以不逆細流正欲以屬國降胡以討匈奴冀獲
一戰之效耳今既亡師失地直是境上之匹夫陛下愛
匹夫而棄與國之好臣竊不取也若國家猶待其更鳴
之晨嵗暮之效臣竊惟侯景必非嵗暮之臣棄鄉國如
脱屣背君親如遺芥豈知逺慕聖徳為江淮之純臣事
跡顯然無可致惑一隅尚其如此觸類何可具陳臣朽
老疾侵不應輙干朝政但楚囊将死有城郢之忠衛魚
臨亡亦有屍諌之節臣忝為宗室遺老敢忘劉向之心
伏願天慈少思危苦之語髙祖省表嘆息卒不能用介
性髙簡少交逰惟與族兄琛従兄眎素及洽從弟㳤等
文酒賞㑹時人以比謝氏烏衣之逰初髙祖招延後進
二十餘人置酒賦詩臧盾以詩不成罰酒一斗盾飲盡
顔色不變言笑自若介染翰便成文無加㸃髙祖兩美
之曰臧盾之飲蕭介之文即席之美也年七十三卒於
家第三子允初以兼散騎常侍聘魏還為太子中庶子
後至光禄大夫
洽字宏稱介従父兄也父恵基齊吏部尚書有重名前
世洽幼敏寤年七嵗誦楚辭畧上口及長好學博渉亦
善屬文齊永眀中為國子生舉眀經起家著作佐郎遷
西中郎外兵恭軍天監初為前軍鄱陽王主簿尚書(缺/)
部郎遷太子中舎人出為南徐州治中既近畿重鎮吏
數千人前後居之者皆致巨富洽為之清身率職饋遺
一無所受妻子不免飢寒還除司空従事中郎為建安
内史坐事免久之起為䕶軍長史北中郎諮議恭軍遷
太府卿司徒臨川王司馬普通初拜員外散騎常侍兼
御史中丞以公事免頃之為通直散騎常侍洽少有才
思髙祖令製同泰大愛敬二寺刹下銘其文甚美二年
遷散騎常侍出為招逺将軍臨海太守為政清平不尚
威猛民俗便之還拜司徒左長史又敇撰當塗堰碑辭
亦贍麗六年卒官時年五十五有詔出舉哀賻錢二萬
布五十疋集二十卷行於世
褚球字仲寳河南陽翟人髙祖叔度宋征虜将軍雍州
刺史祖曖太宰外兵叅軍父繢太子舎人並尚宋公主
球少孤貧篤志好學有才思宋建平王景素元徽中誅
滅惟有一女得存其故吏何昌㝢王思逺聞球清立以
此女妻之因為之延譽仕齊起家征虜行叅軍俄署法
曹遷右軍曲江公主簿出為溧陽令在縣清白資公俸
而已除平西主簿天監初遷太子洗馬散騎侍郎兼中
書通事舎人出為建康令母憂去職以本官起之固辭
不拜服闋除北中郎諮議叅軍俄遷中書郎復兼中書
通事舎人除雲騎将軍累兼廷尉光禄卿舎人如故遷
御史中丞球性公强無所屈撓在憲司甚稱職普通四
年出為北中郎長史南蘭陵太守入為通直散騎常侍
領羽林監七年遷太府卿頃之遷都官尚書中大同中
出為仁威臨川王長史江夏太守以疾不赴職改授光
禄大夫未拜復為太府卿領歩兵校尉俄遷通直散騎
常侍秘書監領著作遷司徒左長史常侍著作如故自
魏孫禮晋荀組以後台佐加貂始有球也尋出為貞威
将軍輕車河東王長史南蘭陵太守入為散騎常侍領
歩兵尋表致仕詔不許俄復拜光禄大夫加給事中卒
官時年七十
劉孺字孝稚彭城安上里人也祖勔宋司空忠昭公父
悛齊太常敬子孺幼聰敏七嵗能屬文年十四居父䘮
毁瘠骨立宗黨咸異之服闋叔父瑱為義興郡携以之
官常置坐側謂賔客曰此兒吾家之眀珠也既長美風
采性通和雖家人不見其喜慍本州召迎主簿起家中
軍法曹行恭軍時鎮軍沈約聞其名引為主簿常與逰
宴賦詩大為約所嗟賞累遷太子舎人中軍臨川王主
簿太子洗馬尚書殿中郎出為太末令在縣有清績還
除晋安王友轉太子中舎人孺少好文章性又敏速嘗
於御坐為李賦受詔便成文不加㸃髙祖甚稱賞之後
侍宴夀光殿詔羣臣賦詩時孺與張率並醉未及成髙
祖取孺手板題戱之曰張率東南美劉孺雒陽才攬筆
便應就何事久遲回其見親愛如此轉中書郎兼中書
通事舎人頃之遷太子家令餘如故出為宣恵晋安王
長史領丹陽尹丞遷太子中庶子尚書吏部郎出為輕
車湘東王長史領會稽郡丞公事免頃之起為王府記
室散騎侍郎兼光禄卿累遷少府卿司徒左長史御史
中丞號為稱軄大通二年遷散騎常侍三年遷左民尚
書領歩兵校尉中大通四年出為仁威臨川王長史江
夏太守加貞威将軍五年為寜逺将軍司徒左長史未
拜改為都官尚書領右軍将軍大同五年守吏部尚書
其年出為眀威将軍晋陵太守在郡和理為吏民所稱
七年入為侍中領右軍其年復為吏部尚書以母憂去
職居䘮未朞以毁卒時年五十九諡曰孝子孺少與從
兄苞孝綽齊名苞早卒孝綽數坐免黜位並不髙惟孺
貴顯有文集二十卷子芻著作郎早卒孺二弟覽遵
覽字孝智十六通老易厯官中書郎以所生母憂廬于
墓再朞口不嘗鹽酪冬止著單布家人患其不勝䘮中
夜竊寘炭於牀下覽因暖氣得睡既覺知之號慟歐血
髙祖聞其有至性數省視之服闋除尚書左丞性聰敏
尚書令史七百人一見並記名姓當官清正無所私姊
夫御史中丞褚湮從兄吏部郎孝綽在職頗通贓貨覽
劾奏並免官孝綽怨之嘗謂人曰犬齧行路覧噬家人
出為始興内史治郡尤勵清節還復為左丞卒官
遵字孝陵少清雅有學行工屬文起家著作郎太子舎
人累遷晋安王宣恵雲麾二府記室甚見賔禮轉南徐
州治中王後為雍州復引為安北諮議叅軍帶邔縣令
中大通二年王立為皇太子仍除中庶子遵自隨藩及
在東宫以舊㤙偏蒙寵遇同時莫及大同元年卒官皇
太子深悼惜之與遵從兄陽羡令孝儀令曰賢従中庶
奄至殞逝痛可言乎其孝友淳深立身貞固内含玉潤
外表瀾清美譽嘉聲流於士友言行相符始終如一文
史該富琬琰為心辭章博贍𤣥黄成采既以鳴謙表性
又以難進自居未嘗造請公卿締交榮利是以新沓莫
之舉社武弗之知自阮放之官野王之職棲遲門下已
踰五載同僚已陟後進多升而怡然清静不以少多為
念確爾之志亦何易得西河觀寳東江獨歩書籍所載
必不是過吾昔在漢南連翩書記及忝朱方從容坐首
良辰美景清風月夜鷁舟乍動朱鷺徐鳴未嘗一日而
不追隨一時而不㑹遇酒闌耳熱言志賦詩校覆忠賢
𣙜揚文史益者三友此實其人及𢎞道下邑未申善政
而能使民結去思野多馴雉此亦威鳯一羽足以驗其
五徳比在春坊載獲申晤博望無通賔之務司成多節
文之科所頼故人時相嫓偶而此子溘然實可嗟痛惟
與善人此為虚說天之報施豈若此乎想卿痛悼之誠
亦當何已往矣奈何投筆惻愴吾昨欲為誌銘幷為撰
集吾之劣薄其生也不能揄揚吹歔使得騁其才用今
者為銘為集何益既往故為痛惜之情不能已已耳
劉潛字孝儀秘書監孝綽弟也幼孤與兄弟相勵勤學
並工屬文孝綽常曰三筆六詩三即孝儀六孝威也天
監五年舉秀才起家鎮右始興王法曹行叅軍隨府益
州兼記室王入為中撫軍轉主簿遷尚書殿中郎敕令
製雍州平等金像碑文甚宏麗晋安王綱出鎮襄陽引
為安北功曹史以母憂去職王立為皇太子孝儀服闋
仍補洗馬遷中舎人出為戎昭将軍陽羡令甚有稱績
擢為建康令大同三年遷中書郎以公事左遷安西諮
議恭軍兼散騎常侍使魏還復除中書郎頃之權兼司
徒右長史又兼寜逺長史行彭城琅邪二郡事累遷尚
書左丞兼御史中丞在職彈糾無所頋望當時稱之十
年出為伏波将軍臨海太守是時政網疎濶百姓多不
遵禁孝儀下車宣示條制勵精綏撫境内翕然風俗大
革中大同元年入守都官尚書太清元年出為眀威将
軍豫章内史二年侯景寇京邑孝儀遣子勵師郡兵三
千人隨前衡州刺史韋粲入援三年宫城不守孝儀為
前厯陽太守莊鐡所逼失郡大寳元年病卒時年六十
七孝儀為人寛厚内行尤篤第二兄孝能早卒孝儀事
寡嫂甚謹家内巨細必先諮決與妻子朝夕供事未嘗
失禮世以此稱之有文集二十卷行于世第五弟孝勝
厯官邵陵王法曹湘東王安西主簿記室尚書左丞出
為信義太守公事免久之復為尚書右丞兼散騎常侍
聘魏還為安西武陵王紀長史蜀郡太守太清中侯景
陷京師紀儧號于蜀以孝勝為尚書僕射承聖中随紀
出峽口兵敗被執下獄世祖尋宥之起為司徒右長史
第六弟孝威初為安北晋安王法曹轉主簿以母憂去
職服闋除太子洗馬累遷中舎人庶子率更令並掌管
記大同九年白雀集東宫孝威上頌其辭甚美太清中
遷中庶子兼通事舎人及侯景寇亂孝威於圍城得出
随司州刺史栁仲禮西上至安陸遇疾卒第七弟孝先
武陵王法曹主簿王遷益州随府轉安西記室承聖中
與兄孝勝俱随紀軍出峽口兵敗至江陵世祖以為黄
門侍郎遷侍中兄弟並善五言詩見重于世文集值亂
今不具存
殷芸字灌蔬陳郡長平人性侗儻不拘細行然不妄交
逰門無雜客勵精勤學博洽羣書幼而廬江何憲見之
深相歎賞永眀中為宜都王行恭軍天監初為西中郎
主簿後軍臨川王記室七年遷通直散騎侍郎兼中書
通事舎人十年除通直散騎侍郎兼尚書左丞又兼中
書舎人遷國子博士昭眀太子侍讀西中郎豫章王長
史領丹陽尹丞累遷通直散騎常侍秘書監司徒左長
史普通六年直東宫學士省大通三年卒時年五十九
蕭幾字徳元齊曲江公遥欣子也年十嵗能屬文早孤
有弟九人並皆稚小幾恩愛篤睦聞於朝野性温和與
物無競清貧自立好學善草𨽻書湘州刺史楊公則曲
江之故吏也毎見幾謂人曰康公此子可謂桓靈寳出
及公則卒幾為之誄時年十五沈約見而竒之謂其舅
蔡撙曰昨見賢甥楊平南誄文不减希逸之作始驗康
公積善之慶釋褐著作佐即廬陵王文學尚書殿中郎
太子舎人掌管記遷庶子中書侍郎尚書左丞末年專
尚釋教為新安太守郡多山水特其所好適性逰履遂
為之記卒于官子為字元專亦有文才仕至太子舎人
永康令
史臣曰王規之徒俱著名譽既逢休運才用各展美矣
蕭洽當塗之制見偉辭人劉孝儀兄弟並以文章顯君
子知梁代之有人焉
　
　
　
　
　
　
　
　
　
　
　
　
　
　梁書卷四十一
　梁書卷四十一考證
蕭介𫝊以凶狡之才○狡監本訛稷今改正
劉潛𫝊第二兄孝能○能南史作熊
蕭幾𫝊康公此子可謂桓靈寳出○南史出字上有重
　字
子為字元專○為南本作清
　
　
　
　
　
　
　
　
　
　梁書卷四十一考證
欽定四庫全書
　梁書卷四十二
　　　唐　散　騎　常　侍　姚　思　亷　撰
　列𫝊第三十六
　　臧盾(弟厥/)　　傅岐
臧盾字宣卿東莞莒人高祖燾宋左光禄大夫祖潬之
左民尚書父未甄博渉文史有才幹少為外兄汝南周
顒所知宋末起家為領軍主簿所奉即齊武帝入齊歴
太尉祭酒尚書主客郎建安廬陵二王府記室前軍功
曹史通直郎南徐州中正丹陽尹丞高祖平京邑霸府
建引為驃騎刑獄叅軍天監初除後軍諮議中郎南徐
州别駕入拜黄門郎遷右軍安成王長史少府卿出為
新安太守有能名還為太子中庶子司農卿太尉長史
丁所生母憂三年廬于墓側服闋除廷尉卿出為安成
王長史江夏太守卒官盾幼從徵士琅邪諸葛璩受五
經通章句璩學徒常有數十百人盾處其間無所狎比
璩異之歎曰此生重器王佐人也初為撫軍行恭軍遷
尚書中兵郎盾美風儀善舉止每趨奏高祖甚悅焉入
兼中書通事舍人除安右錄事叅軍舍人如故盾有孝
性随父宿直於廷尉母劉氏在宅夜暴亡左手中指忽
痛不得寢及曉宅信果報凶問其感通如此服制未終
父又卒盾居喪五年不出廬舍形骸枯顇家人不復識
鄉人王端以狀聞高祖嘉之敇累遣抑譬服闋除丹陽
尹丞轉中書郎復兼中書舍人遷尚書左丞為東中即
武陵王長史行府州國事領會稽郡丞還為少府卿領
步兵校尉遷御史中丞盾性公彊居憲臺甚稱職中大
通五年二月高祖幸同泰寺開講設四部大會衆數萬
人南越所獻馴象忽於衆中狂逸乘轝羽衛及會皆駭
散惟盾與散騎郎裴之禮嶷然自若高祖甚嘉焉俄有
詔加散騎常侍未拜又詔曰總一六軍非才勿授御史
中丞新除散騎常侍盾志懐忠宻識用詳慎當官平允
處務勤恪必能緝斯戎政可兼領軍常侍如故大同二
年遷中領軍領軍管天下兵要監局事多盾為人敏贍
有風力長於撥繁職事甚理天監中吳平侯蕭景居此
職著聲稱至是盾復繼之五年出為仁威將軍吳郡太
守視事未朞以疾陳解拜光禄大夫加金章紫綬七年
疾愈復為領軍將軍九年卒時年六十六即日有詔舉
哀贈侍中領軍如故給東園秘器朝服一具衣一襲錢
布各有差諡曰忠子長博字孟𢎞桂陽内史次子仲博
曲阿令盾弟厥
厥字獻卿亦以幹局稱初為西中即行叅軍尚書主客
即入兼中書通事舍人累遷正員即鴻臚卿舍人如故
遷尚書右丞未拜出為晉安太守郡居山海常結聚逋
逃前二千石雖募討捕而冦盗不止厥下車宣風化凡
諸凶黨皆襁負而出居民復業商旅流通然為政嚴酷
少恩吏民小事必加杖罸百姓謂之臧虎還除驃騎廬
陵王諮議叅軍復兼舍人遷員外散騎常侍兼司農卿
舍人如故大同八年卒官時年四十八厥前後居職所
掌之局大事及蘭臺廷尉所不能決者敕並付厥厥辨
斷精詳咸得其理厥卒後有撾登聞鼓訴者求付清直
舍人高祖曰臧厥既亡此事便無可付其見知如此子
操尚書三公即
傅岐字景平北地靈州人也高祖𢎞仁宋太常祖琰齊
世為山隂令有治能自縣擢為益州刺史父翽天監中
歴山隂建康令亦有能名官至驃騎諮議岐初為國子
明經生起家南康王宏常侍遷行參軍兼尚書金部即
母憂去職居喪盡禮服闋後疾廢乆之是時改創北郊
壇初起岐監知繕築事畢除如新令縣民有因鬬相歐
而死者死家訴郡郡録其仇人考掠備至終不引咎郡
乃移獄於縣岐即命脫械以和言問之便即首服法當
償死會冬節至岐乃放其還家使過節一日復獄曹掾
固爭曰古者乃有此於今不可行岐曰其若負信縣令
當坐主者勿憂竟如期而反太守深相歎異遽以狀聞
岐後去縣民無老小皆出境拜送啼號之聲聞於數十
里至都除廷尉正入兼中書通事舍人遷寧逺岳陽王
記室叅軍舍人如故出為建康令以公事免俄復為舍
人累遷安西中記室鎮南諮議叅軍兼舍人如故岐美
容止博渉能占對大同中與魏和親其使嵗中再至常
遣岐接對焉太清元年累遷太僕司農卿舍人如故在
禁省十餘年機事宻勿亞於朱异此年冬豫州刺史貞
陽侯蕭淵明率衆伐彭城兵敗陷魏二年淵明遣使還
述魏人欲更通和好敇有司及近臣定議左衞朱异曰
高澄此意當復欲繼好不爽前和邉境且得静冦息民
於事為便議者並然之岐獨曰高澄既新得志其勢非
弱何事須和此必是設間故令貞陽遣使令侯景自疑
當以貞陽易景景意不安必圗禍亂今若許澄通好正
是堕其計中且彭城去嵗喪師渦陽新復敗退令便就
和益示國家之弱若如愚意此和宜不可許朱异等固
執高祖遂從异議及遣和使侯景果有此疑累啟請追
使敕但依違報之至八月遂舉兵反十月入冦京師請
誅朱异三年遷中領軍舍人如故二月景於闕前通表
乞割江右四州安其部下當解圍還鎭詔許之乃於城
西立盟求遣宣城王出送岐固執宣城嫡嗣之重不宜
許遣石城公大款送之及與景盟訖城中文武喜躍望
得解圍岐獨言於衆曰賊舉兵為逆未遂求和夷情獸
心必不可信此和終為賊所詐也衆並怨怪之及景背
盟莫不歎服尋有詔以岐勤勞封南豐縣侯邑五百户
固辭不受宮城失守岐帶疾出圍卒於宅
陳吏部尚書姚察曰夫舉事者定於謀故萬舉無遺䇿
信哉是言也傅岐識齊氏之偽和可謂善於謀事是時
若納岐之議太清禍亂固其不作申子曰一言倚天下
靡此之謂乎
　
　
　
　梁書卷四十二
欽定四庫全書
　梁書卷四十三
　　唐　散　騎　常　侍　姚　思　廉　撰
　列𫝊第三十七
　　韋粲　　江子一(弟子四/)　(子五/)　　張嵊
　　沈浚　　桞敬禮
韋粲字長蒨車騎將軍叡之孫北徐州刺史放之子也
有父風好學仗氣身長八尺容貌甚偉初為雲麾晋安
王行叅軍俄署法曹遷外兵叅軍兼中兵時頴川庾仲
容吳郡張率前軰知名與粲同府並忘年交好及王遷
鎮雍州随轉記室兼中兵如故王立為皇太子粲遷歩
兵校尉入為東宫領直丁父憂去職尋起為招逺將軍
復為領直服闋襲爵永昌縣侯除安西湘東王諮議累
遷太子僕左衛率領直並如故粲以舊恩任寄綢密雖
居職屢徙常留宿衛頗擅權誕倨不為時軰所平右衛
朱异嘗扵酒席厲色謂粲曰卿何得已作領軍靣向人
中大同十一年遷通直散騎常侍未拜出為持節督衡
州諸軍事安逺將軍衡州刺史皇太子出餞新亭執粲
手曰與卿不為久别太清元年粲至州無幾便表解職
二年徴為散騎常侍粲還至廬陵聞侯景作逆便簡閱
部下得精卒五千馬百匹倍道赴援至豫章奉命報云
賊已出横江粲即就内史劉孝儀共謀之孝儀曰必期
如此當有别敕豈可輕信單使妄相驚動或恐不然時
孝儀置酒粲怒以杯抵地曰賊已渡江便逼宫闕水陸
俱斷何暇有報假令無敕豈得自安韋粲今日何情飲
酒即馳馬出部分將𤼵㑹江州刺史當陽公大心遣使
要粲粲乃馳徃見大心曰上游蕃鎮江州去京最近殿
下情計實宜在前但中流任重當湏應接不可闕鎮今
直且張聲勢移鎮湓城遣偏將賜随扵事便足大心然
之遣中兵柳昕帥兵二千人随粲粲悉留家累扵江州
以輕舸就路至南洲粲外弟司州刺史栁仲禮亦帥歩
騎萬餘人至横江粲即送糧仗贍給之并散私金帛以
賞其戰士先是安北將軍鄱陽王範亦自合肥遣西豫
州刺史裴之髙與其長子嗣帥江西之衆赴京師屯扵
張公洲待上流諸軍至是時之高遣船渡仲禮與合軍
進屯王遊苑粲建議推仲禮為大都督報下流衆軍裴
之高自以年位恥居其下乃云柳節下是州將何湏我
復鞭板累日不决粲乃抗言扵衆曰今者同赴國難義
在除賊所以推柳司州者政以久捍邊疆先為侯景所
憚且士馬精銳無出其前若論位次柳在粲下語其年
齒亦少扵粲直以社稷之計不得復論今日形勢貴在
將和若人心不同大事去矣裴公朝之舊齒年徳已隆
豈應復挾私情以沮大計粲請為諸君解釋之乃單舸
至之高營切讓之曰前諸將之議豫州意所未同即二
宫危逼猾冦滔天臣子當戮力同心豈可自相矛盾豫
州必欲立異鋒鏑便有所歸之髙垂泣曰吾荷國恩榮
自應帥先士卒顧恨衰老不能効命企望栁使君共平
凶逆謂衆議已從無俟老夫耳若必有疑當剖心相示
扵是諸將定議仲禮方得進軍次新亭賊列陣扵中興
寺相持至晚各解歸是夜仲禮入粲營部分衆軍旦日
將戰諸將各有據守令粲頓青塘青塘當石頭中路粲
慮栅壘未立賊必争之頗以為憚謂仲禮曰下官才非
禦侮直欲以身狥國節下善量其宜不可致有虧喪仲
禮曰青塘立柵廹近淮渚欲以糧儲船乘盡就泊之此
是大事非兄不可若疑兵少當更差軍相助乃使直閣
將軍劉叔允師助粲帥所部水陸俱進時值昬霧軍人
迷失道比及青塘夜已過半壘柵至曉未合景登禪靈
寺門閣望粲營未立便率銳卒来攻軍副王長茂勸據
柵待之粲不從令軍主鄭逸逆擊之命劉叔𦙍以水軍
截其後叔允畏懦不敢進逸遂敗賊乘勝入營左右牽
粲避賊粲不動猶叱子弟力戰兵死畧盡遂見害時年
五十四粲子尼及三弟助警構從弟昻皆戰死親戚死
者數百人賊𫝊粲首闕下以示城内太宗聞之流涕曰
社稷所寄惟在韋公如何不幸先死行陣詔贈䕶軍將
軍世祖平侯景追諡曰忠貞并追贈助警構及尼皆中
書即昻員外散騎常侍粲長子臧字君理歴官尚書三
公即太子洗馬東宫領直侯景至帥兵屯西華門城陷
奔江州收舊部曲據豫章為其部下所害
江子一字元貞濟陽考城人晋散騎常侍統之七世孫
也父法成天監中奉朝請子一少好學有志操以家貧
闕飬因蔬食終身起家王國侍即朝請啟求觀書秘閣
髙祖許之有敕直華林省其姑夫右衛將軍朱异權要
當朝休下之日賓客輻凑子一未嘗造門其髙潔如此
稍遷尚書儀曹郎出為遂昌曲阿令皆著美績除通直
散騎侍郎出為戎昭將軍南津校尉弟子四歴尚書金
部郎大同初遷右丞兄弟性並剛烈子四自右丞上封
事極言得失髙祖甚善之詔尚書詳擇施行焉左民郎
沈烱少府丞顧璵嘗奏事不允髙祖厲色呵責之子四
乃趨前代烱等對言甚激切髙祖怒呼縳之子四據地
不受髙祖怒亦止乃釋之猶坐免職及侯景反攻陷厯
陽自横江將渡子一帥舟師千餘人扵下流欲邀之其
副董桃生家在江北因與其黨散走子一乃退還南洲
復收餘衆歩道赴京師賊亦尋至子一啟太宗云賊圍
未合猶可出盪若營柵一固無所用武請與其弟子四
子五帥所領百餘人開承眀門挑賊許之子一乃身先
士卒抽戈獨進羣賊夾攻之從者莫敢繼子四子五見
事急相引赴賊並見害詔曰故戎昭將軍通直散騎侍
即南津校尉江子一前尚書右丞江子四東宫直殿主
帥子五禍故有聞良以矜惻死事加等抑惟舊章可贈
子一給事黄門侍即子四中書侍即子五散騎侍即侯
景平世祖又追贈子一侍中諡義子子四黄門侍即諡
毅子子五中書侍即諡烈子子一續黄圖及班固九品
并辭賦文筆數十篇行扵世
張嵊字四山鎮北將軍稷之子也少方雅有志操能清
言父臨青州為土民所害嵊感家禍終身蔬食布衣手
不執刀刃州舉秀才起家秘書即累遷太子舍人洗馬
司徒左西掾中書郎出為永陽内史還除中軍宣城王
司馬散騎常侍又出為鎮南湘東王長史尋陽太守中
大同元年徴為太府卿俄遷吳興太守太清二年侯景
圍京城嵊遣弟伊率郡兵數千人赴援三年宫城䧟御
史中丞沈浚違難東歸嵊徃見而謂曰賊臣憑陵社稷
危恥正是人臣効命之秋今欲收集兵力保據貴鄉若
天道無靈忠節不展雖復及死誠亦無恨浚曰鄙郡雖
小仗義拒逆誰敢不從固勸嵊舉義扵是收集士卒繕
築城壘時邵陵王東奔至錢唐聞之遣板授嵊征東將
軍加秩中二千石嵊曰朝廷危廹天子蒙塵今日何情
復受榮號留板而已賊行臺劉神茂攻破義興遣使說
嵊曰若早降附當還以郡相處復加爵賞嵊命斬其使
仍遣軍主王雄等帥兵扵鱧瀆逆擊之破神茂神茂退
走侯景聞神茂敗乃遣其中軍侯子鑒帥精兵二萬人
助神茂以擊嵊嵊遣軍主范智朗出郡西拒戰為神茂
所敗退歸賊騎乗勝焚柵柵内衆軍皆土崩嵊乃釋戎
服坐扵聽事賊臨之以刃終不為屈乃執嵊以送景景
刑之扵都市子弟同遇害者十餘人時年六十二賊平
世祖追贈侍中中衛將軍開府儀同三司諡曰忠貞子
沈浚字叔源吳興武康人祖憲齊散騎常侍齊史有𫝊
浚少博學有才幹厯山隂吳建康令並有能名入為中
書即尚書左丞侯景逼京城遷御史中丞是時外援並
至侯景表請求和詔許之既盟景知城内疾疫復懐姦
計遲疑不去數日皇太子令浚詣景所景曰即已向熱
非復行時十萬之衆何由可去還欲立効朝廷君可見
為申聞浚曰將軍此論意在得城城内兵糧尚支百日
將軍儲積内盡國家援軍外集十萬之衆將何所資而
反設此言欲脅朝廷邪景横刃扵膝瞋目叱之浚正色
責景曰眀公親是人臣舉兵向闕聖主申恩赦過已共
結盟口血未乾而有翻背沈浚六十之年且天子之使
死生有命豈畏逆臣之刀乎不顧而出景曰是真司直
也然密銜之及破張嵊乃求浚以害之
栁敬禮開府儀同三司慶逺之孫父津太子詹事敬禮
與兄仲禮皆少以勇烈知名起家著作佐即稍遷扶風
太守侯景渡江敬禮率馬歩三千赴援至都據青溪埭
與景頻戰恒先登陷陳甚著威名臺城沒敬禮與仲禮
俱見扵景景遣仲禮經畧上流留敬禮為質以為䕶軍
景餞仲禮扵後渚敬禮密謂仲禮曰景今来會敬禮抱
之兄㧞佩刀便可斫殺敬禮死亦無所恨仲禮壮其言
許之及酒數行敬禮目仲禮仲禮見備衛嚴不敢動計
遂不果會景征晋熈敬禮與南康王會理共謀襲其城
剋期将𤼵建安侯蕭賁知而告之遂遇害
史臣曰若夫義重扵生前典垂誥斯盖先哲之所貴也
故孟子稱生者我所欲義亦我所欲二事必不可兼得
寧捨生而取義至如張嵊二三子之徒捐軀狥節赴死
如歸英風勁氣籠罩今古君子知梁代之有忠臣焉
　
　梁書卷四十三
　梁書卷四十三考證
江子一𫝊江子一字元貞○貞南史作亮
　
　
　
　
　
　
　
　
　
　
　
　
　
　梁書卷四十三考證
欽定四庫全書
　梁書卷四十四
　　唐　散　騎　常　侍　姚　思　廉　撰
　列𫝊第三十八
　　太宗十一王　　　世祖二子
太宗王皇后生哀太子大器南郡王大連陳㳤容生潯
陽王大心左夫人生南海王大臨安陸王大春謝夫人
生瀏陽公大雅張夫人生新興王大荘包昭華生西陽
王大鈞范夫人生武寜王大威褚修華生建平王大球
陳夫人生義安王大昕朱夫人生綏建王大摰自餘諸
子本書不載
潯陽王大心字仁恕糿而聰朗善屬文中大通四年以
皇孫封當陽公邑一千五百戸大同元年出為使持節
都督郢南北司定新五州諸軍事輕車将軍郢州刺史
時年十三太宗以其幼恐未達民情戒之曰事無大小
悉委行事纎毫不湏措懐大心雖不親州務發言每合
於理衆皆驚服七年徴為侍中兼石頭戍軍事太清元
年出為雲麾将軍江州刺史二年侯景寇京邑大心招
集士卒逺近歸之衆至數萬與上流諸軍赴援宫闕三
年城陷上甲侯蕭韶南奔宣密詔加散騎常侍進號平
南将軍大寳元年封潯陽王邑二千戸初厯陽太守荘
鐵以城降侯景既而又奉其母來奔大心以鐵舊将厚
為其禮軍旅之事悉以委之仍以為豫章内史侯景數
遣軍西上寇抄大心輙令鐵擊破之賊不能進時鄱陽
王範率衆棄合肥屯於柵口待援兵總集欲俱進大心
聞之遣要範西上以湓城處之廪饋甚厚與戮力共除
禍難㑹荘鐵據豫章反大心令中兵恭軍韋約等将軍
擊之鐵敗績又乞降鄱陽世子嗣先與鐵逰處因稱其
人才畧從横且舊将也欲舉大事當資其力若降江州
必不全其首領嗣請援之範從之乃遣将侯瑱率精甲
五千往救鐵夜襲破韋約等營大心聞之大懼於是二
藩舋起人心離貳景将任約畧地至于湓城大心遣司
馬韋質拒戰敗績時帳下猶有勇士千餘人咸説曰既
無粮儲難以守固若輕騎往建州以圖後舉策之上者
也大心未決其母陳淑容曰即日聖御年尊儲宫萬福
汝久奉違顔色不念拜謁闕庭且吾已老而欲逺渉險
路粮儲不給豈謂孝子吾終不行因撫胸慟哭大心乃
止遂與約和二年秋遇害時年二十九
南海王大臨字仁宣大同二年封寜國縣公邑一千五
百戸少而敏慧年十一遭左夫人憂哭泣毁瘠以孝聞
後入國學眀經射策甲科拜中書侍郎遷給事黄門侍
郎十一年為長兼侍中出為輕車将軍琅邪彭城二郡
太守侯景亂為使持節宣恵将軍屯新亭俄又徴還屯
端門都督城南諸軍事時議者皆勸收外財物擬供賞
賜大臨獨曰物乃賞士而牛可犒軍命取牛得千餘頭
城内賴以饗士大寳元年封南海郡王邑二千戸出為
使持節都督揚南徐二州諸軍事安南将軍揚州刺史
又除安東将軍吳郡大守時張彪起義於㑹稽吳人陸
令公潁川庾孟卿等勸大臨走投彪大臨曰彪若成功
不資我力如其撓敗以我說焉不可往也二年秋遇害
于郡時年二十五
南郡王大連字仁靖少俊爽能屬文舉止風流雅有巧
思妙達音樂兼善丹青大同二年封臨城縣公邑一千
五百户七年與南海王俱入國學射策甲科拜中書侍
郎十年髙祖幸朱方大連與兄大臨並從髙祖問曰汝
等習騎不對曰臣等未奉詔不敢輙習敇各給馬試之
大連兄弟據鞍往還各得馳驟之節髙祖大悅即賜所
乘馬及為啓謝詞又甚美髙祖佗日謂太宗曰昨見大
臨大連風韻可愛足以慰吾年老遷給事黄門侍郎轉
侍中尋兼石頭戍軍事太清元年出為使持節輕車将
軍東揚州刺史侯景入寇京師大連率衆四萬來赴及
臺城沒援軍散復還揚州三年㑹稽山賊田領羣聚黨
數萬來攻大連命中兵叅軍張彪擊斬之大寳元年封
為南郡王邑二千戸景仍遣其将趙伯超劉神茂來討
大連設備以待之㑹将留異以城應賊大連棄城走至
信安為賊所獲侯景以為輕車将軍行揚州事遷平南
将軍江州刺史大連既廹寇手恒思逃竄乃與賊約曰
軍民之事吾不預焉候我存亡但聽鍾響欲簡與相見
囙得亡逸賊亦信之事未果二年秋遇害時年二十五
安陸王大春字仁经少博涉書記天性孝謹體貎瓌偉
腰帶十圍大同六年封西豐縣公邑一千五百戸拜中
書侍郎後為寜逺将軍知石頭戍軍事侯景内寇大春
奔京口隨邵陵王入援戰於鍾山為賊所獲京城既陥
大寶元年封安陸郡王邑二千戸出為使持節雲麾将
軍東揚州刺史二年秋遇害時年二十二
瀏陽公大雅字仁風大同九年封瀏陽縣公邑一千五
百戸少聰警美姿儀特為髙祖所愛太清三年京城陥
賊已乘城大雅猶命左右格戰賊至漸衆乃自縋而下
因發憤感疾薨時年十七
新興王大莊字仁禮大同九年封髙唐縣公邑一千五
百戸大寳元年封新興郡王邑二千戸嘗為使持節都
督南徐州諸軍事宣毅将軍南徐州刺史二年秋遇害
時年十八
西陽王大鈞字仁輔性厚重不妄戱弄年七嵗髙祖嘗
問讀何書對曰學詩囙命諷誦音韻清雅髙祖因賜王
羲之書一卷大寳元年封西陽郡王邑二千戸出為宣
恵将軍丹陽尹二年監揚州将軍如故至秋遇害時年
十三
武寜王大威字仁容美風儀眉目如畫大寳元年封武
寜郡王邑二千戸二年出為信威将軍丹陽尹其年秋
遇害時年十三
建平王大球字仁珽大寳元年封建平郡王邑二千户
性眀恵夙成初侯景圍京城髙祖素歸心釋教每發誓
願恒云若有衆生應受諸苦悉衍身代當時大球年甫
七嵗聞而驚謂母曰官家尚爾兒安敢辭乃六時禮佛
亦云凡有衆生應獲苦報悉大球代受其早慧如此二
年出為輕車将軍兼石頭戍軍事其年秋遇害時年十
一
義安王大昕字仁朗年四嵗母陳夫人卒便哀慕毁顇
有若成人及髙祖崩大昕奉慰太宗嗚咽不能自勝左
右見之莫不掩泣大寳元年封義安郡王邑二千戸二
年出為寜逺将軍琅邪彭城二郡太守未之鎮遇害時
年十一
綏建王大摰字仁瑛幼雄壮有膽氣及京城陥乃歎曰
大丈夫㑹當滅虜屬妳媼驚掩其口曰勿妄言禍将及
大摰笑曰禍至非由此言大寳元年封綏建郡王邑二
千户二年為寜逺将軍遇害時年十嵗
世祖諸男徐妃生忠壮世子方等王夫人生貞恵世子
方諸其愍懐太子方矩本書不載所生别有𫝊夏賢妃
生敬皇帝自餘諸子並本書無𫝊
忠壮世子方等字實相世祖長子也母曰徐妃少聰敏
有俊才善騎射尤長巧思性愛林泉特好散逸嘗著論
曰人生處世如白駒過隙耳一壺之酒足以養性一簟
之食足以怡形生在蓬蒿死在溝壑瓦棺石槨何以異
兹吾嘗夢為魚囙化為鳥當其梦也何樂如之及其覺
也何憂斯類良由吾之不及魚鳥者逺矣故魚鳥飛浮
任其志性吾之進退恒存掌握舉手懼觸摇足恐墮若
使吾终得與魚鳥同逰則去人間如脫屣耳初徐妃以
嫉妬失寵方等意不自安世祖聞之又惡方等方等益
懼故述論以申其志焉㑹髙祖欲見諸王長子世祖遣
方等入侍方等欣然升舟兾免憂辱行至繇水值侯景
亂世祖召之方等唘曰昔申生不愛其死方等豈頋其
生世祖省書嘆息知無還意乃配歩騎一萬使援京都
賊毎來攻方等必身當矢石宫城陥方等歸荆州收集
士馬甚得衆和世祖始嘆其能方等又勸修築城柵以
僃不虞既成樓雉相望周廻七十餘里世祖觀之甚恱
入謂徐妃曰若更有一子如此吾復何憂徐妃不荅垂
泣而退世祖忿之囙疏其穢行牓於大閣方等入見益
以自危時河東王為湘州刺史不受督府之令方等乃
乞征之世祖許焉拜為都督令帥精卒二萬南討方等
臨行謂所親曰吾此叚出征必死無二死而獲所吾豈
愛生及至麻溪河東王率軍逆戰方等擊之軍敗遂溺
死時年二十二世祖聞之不以為慼後追思其才贈待
中中軍将軍揚州刺史諡曰忠壮世子并為招魂以哀
之方等注范曄後漢書未就所撰三十國春秋及静住
子行于世
貞恵世子方諸字智相世祖第二子母王夫人幼聰警
博學眀老易善談𤣥風采清越辭辯鋒生特為世祖所
愛母王氏又有寵及方等敗沒世祖謂之曰不有所廢
其何以興囙拜為中撫軍以自副又出為郢州刺史鎮
江夏以鮑泉為行事防遏下流時世祖遣徐文盛督衆
軍與侯景将任約相持未決方諸恃文盛在近不恤軍
政日與鮑泉蒲酒為樂侯景知之乃遣其将宋子仙率
輕騎數百從間道襲之屬風雨晦冥子仙至百姓奔告
方諸與鮑泉猶不信曰徐文盛大軍在下虜安得來始
命閉門賊騎已入城遂䧟子仙執方諸以歸王僧辯軍
至蔡洲景遂害之世祖追贈侍中大将軍諡曰貞恵世
子
史臣曰太宗世祖諸子雖開土宇運屬亂離既拘寇賊
多殞非命吁可嗟矣
　
　
　
　
　
　
　
　
　
　梁書卷四十四
　梁書卷四十四考證
太宗十一王𫝊范夫人生武寜王大威○威南本作盛
自餘諸子本書不載○(臣人龍/)按簡文帝有二十子今
　本𫝊載十一王其别見者有大成大封大圜大訓四
　人餘則不可考矣
西陽王大鈞𫝊大鈞字仁輔○輔南史作博
建平王大球𫝊大球字仁珽○珽南史作玉
忠壮世子方等𫝊所撰三十國春秋及靜住子行于世
　○静住南史作篤静
　
　
　
　
　
　
　梁書卷四十四考證
飲定四庫全書
　梁書卷四十五
　　唐　散　騎　常　侍　姚　思　亷　撰
　列𫝊第三十九
　　王僧辯
王僧辯字君才右衛將軍神念之子也以天監中隨父
来奔起家為湘東王國左常侍王爲丹陽尹轉府行參
軍王出守㑹稽兼中兵參軍事王為荆州仍除中兵在
限内時武寜郡反王命僧辯討平之遷貞威將軍武寜
太守尋遷振逺將軍廣平太守秩滿還為王府中録事
參軍如故王被徴為䕶軍僧辯兼府司馬王為江州仍
除雲騎將軍司馬守湓城俄監安陸郡無㡬而還尋為
新蔡太守猶帶司馬將軍如故王除荆州為貞毅將軍
府諮議參軍事賜食千人代栁仲禮為竟陵太守改號
雄信將軍屬侯景反王命僧辯假節總督舟師一萬兼
糧饋赴援纔至京都宫城䧟没天子蒙塵僧辯與栁仲
禮兄弟及趙伯超等先屈膝於景然後入朝景悉收其
軍實而厚加綏撫未㡬遣僧辯歸於竟陵於是倍道兼
行西就世祖世祖承制以僧辯為領軍將軍及荆湘疑
貳軍師失律世祖又命僧辯及鮑泉統軍討之分給兵
糧剋日就道時僧辯以竟陵部下猶未盡来意欲待集
然後上頓謂鮑泉曰我與君俱受命南討而軍容若此
計將安之泉曰既禀廟筭驅率驍勇事等沃雪何所多
慮僧辯曰不然君之所言故是文士之常談耳河東少
有武幹兵刃又彊新破軍師飬鋭待敵自非精兵一萬
不足以制之我竟陵甲士數經行陣已遣召之不乆當
及雖期日有限猶可重申欲與卿共入言之望相佐也
泉曰成敗之舉繋此一行遲速之宜終當仰聼世祖性
嚴忌㣲聞其言以為遷延不肯去稍已含怒及僧辯將
入謂泉曰我先𤼵言君可見係泉又許之及見世祖世
祖迎問曰卿已辦乎何日當發僧辯具對如向所言世
祖大怒按劍厲聲曰卿憚行邪因起入内泉震怖失色
竟不敢言湏史遣左右數十人收僧辯既至謂曰卿拒
命不行是欲同賊今惟有死耳僧辯對曰僧辯食祿既
深憂責實重今日就戮豈敢懐恨但恨不見老母世祖
因斫之中其左髀流血至地僧辯悶絶乆之方蘇即送
付廷尉并收其子姪並皆繋之㑹岳陽王軍襲江陵人
情搔擾未知其備世祖遣左右徃獄問計於僧辯僧辯
具陳方略登即赦為城内都督俄而岳陽奔退而鮑泉
力不能剋長沙世祖乃命僧辯代之數泉以十罪遣舎
人羅重歡領齋仗三百人與僧辯俱發既至遣通泉云
羅舍人被令送王竟陵來泉甚愕然顧左右曰得王竟
陵助我經略賊不足平俄而重歡齎令書先入僧辯從
齋仗繼進泉方拂席坐而待之僧辯既入背泉而坐曰
鮑郎卿有罪令㫖使我鏁卿勿以故意見待因語重歡
出令泉即下地鏁于牀側僧辯仍部分將帥并力攻圍
遂平湘土還復領軍將軍侯景浮江西寇軍次夏首僧
辯為大都督率巴州刺史淳于量定州刺史杜龕宜州
刺史王琳郴州刺史裴之横等俱赴西陽軍次巴陵聞
郢州已没僧辯因據巴陵城世祖乃命羅州刺史徐嗣
徽武州刺史杜崱竝㑹僧辯于巴陵景既䧟郢城兵衆
益廣徒黨甚鋭將進寇荆州乃使偽儀同丁和統兵五
千守江夏大將宋子仙前驅一萬造巴陵景悉凶徒水
歩繼進於是縁江戍邏望風請服賊拓邏至于隱磯僧
辯悉上江渚米糧竝沉公私船於水及賊前鋒次江口
僧辯乃分命衆軍乗城固守偃旗臥鼓安若無人翌日
賊衆濟江輕騎至城下問城内是誰答曰是王領軍賊
曰語王領軍事勢如此何不早降僧辯使人答曰大軍
但向荆州此城自當非礙僧辯百口在人掌握豈得便
降賊騎既去俄爾又來曰我王已至王領軍何為不出
與王相見邪僧辯不答頃之又執王珣等至于城下珣
為書誘説城内景帥船艦並集北寺又分入港中登岸
治道廣設氊屋耀軍城東隴上芟除草芿開八道向城
遣五千兔頭肉薄苦攻城内同時鼓譟矢石雨下殺賊
既多賊乃引退世祖又命平北將軍胡僧祐率兵下援
僧辯是日賊復攻巴陵水歩十處鳴鼓吹脣肉薄斫上
城上放木擲火爨礨石殺傷甚多午後賊退乃更起長
柵繞城大列舸艦以樓船攻水城西南角又遣人渡洲
岸引䍧柯推蝦蟇車填壍引障車臨城二日方止賊又
於艦上竪木桔橰聚茅置火以燒水柵風勢不利自焚
而退既頻戰挫衂賊帥任約又為陸法和所擒景乃燒
營夜遁旋軍夏首世祖䇿勲行賞以僧辯為征東將軍
開府儀同三司江州刺史封長寜縣公於是世祖命僧
辯即率巴陵諸軍㳂流討景師次郢城歩攻魯山魯山
城主支化仁景之騎將也率其黨力戰衆軍大破之化
仁乃降僧辯仍督諸軍渡兵攻郢即入羅城宋子仙蟻
聚金城拒守攻之未剋子仙使其黨時靈䕶率衆三千
開門出戰僧辯又大破之生擒靈護斬首千級子仙衆
退據倉門帶江阻險衆軍攻之頻戰不剋景既聞魯山
已沒郢鎮復失羅城乃率餘衆倍道歸建業子仙等困
蹙計無所之乞輸郢城身還就景僧辯偽許之命給船
百艘以老其意子仙謂為信然浮舟將𤼵僧辯命杜龕
率精勇千人攀堞而上同時鼓譟掩至倉門水軍主宋
遥率樓船暗江四靣雲合子仙行戰行走至於白楊浦
乃大破之生擒子仙送江陵即率諸軍進師九水賊偽
儀同范希榮盧暉略尚據湓城及僧辯軍至希榮等因
挾江州刺史臨城公棄城奔走世祖加僧辯侍中尚書
令征東大將軍給鼓吹一部仍令僧辯且頓江州須衆
軍齊集得時更進頃之世祖命江州衆軍悉同大舉僧
辯乃表皇帝凶問告于江陵仍率大將百餘人連名勸
世祖即位將欲進軍又重奉表雖未見從並蒙優答事
見本紀僧辯於是𤼵自江州直指建業乃先命南兖州
刺史侯瑱率鋭卒輕舸襲南陵鵲頭等戍至即剋之先
是陳霸先率衆五萬出自南江前軍五千行至湓口霸
先倜儻多謀策名盖僧辯僧辯畏之既至湓口與僧辯
㑹于白茅洲登壇盟誓霸先為其文曰賊臣侯景凶羯
小胡逆天無狀構造姦惡違背我恩義破掠我國家毒
害我生民移毁我社廟我髙祖武皇帝靈聖聰明光宅
天下劬勞兆庶亭育萬民如我考妣五十所載哀景以
窮見歸全景將戮之首置景要害之地崇景非次之榮
我高祖於景何薄我百姓於景何怨而景長戟彊弩陵
䠞朝廷鋸牙郊甸殘食含靈刳肝斮趾不懕其快曝骨
焚屍不謂為酷髙祖菲食卑宫春秋九十屈志凝威憤
終賊手大行皇帝溫嚴恭黙丕守鴻名於景何有復加
忍毒皇枝繦抱已上緦功以還窮刀極俎既屠且鱠豈
有率土之濵謂為王臣食人之禾飲人之水忍聞此痛
而不悼心况臣僧辯臣覇先等荷稱國藩湘東王臣繹
泣血銜哀之寄摩頂至足之恩世受先朝之徳身當將
帥之任而不能瀝膽抽腸共誅姦逆雪天地之痛報君
父之仇則不可以稟靈含識戴天履地今日相國至孝
𤣥感靈武斯發已破賊徒獲其元帥止餘景身尚在京
邑臣僧辯與臣覇先協和將帥同心共契必誅凶豎尊
奉相國嗣膺鴻業以主郊祭前途若有一功獲一賞臣
僧辯等不推已讓物先身帥衆則天地宗廟百神之靈
共誅共責臣僧辯臣覇先同心共事不相欺負若有違
戾明神殛之於是升壇歃血共讀盟文皆淚下霑襟辭
色慷慨及王師次于南洲賊帥侯子鑒等率歩騎萬餘
人於岸挑戰又以鵃䑠千艘並載土兩邊悉八十棹棹
手皆越人去來輙襲捷過風電僧辯乃麾細船皆令退
縮悉使大艦夾泊兩岸賊謂水軍欲退爭出趨之衆軍
乃棹大艦截其歸路鼓譟大呼合戰中江賊悉赴水僧
辯即督諸軍沿流而下進軍于石頭之斗城作連營以
逼賊賊乃横嶺上築五城拒守侯景自出與王師大戰
於石頭城北霸先謂僧辯曰醜虜遊魂貫盈已稔逋誅
送死欲為一决我衆賊寡宜分其勢即遣彊弩二千張
攻賊西靣兩城仍使結陣以當賊僧辯在後麾軍而進
復大破之盧暉略聞景戰敗以石頭城降僧辯引軍入
據之景之退也北走朱方於是景散兵走告僧辯僧辯
令衆將入據臺城其夜軍人採稆失火燒太極殿及東
西堂等時軍人鹵掠京邑剝剔士庻民為其執縛者衵
衣不免盡驅逼居民以求購贖自石頭至于東城緣淮
號呌之聲震響京邑於是百姓失望僧辯命侯瑱裴之
橫率精甲五千東入討景僧辯收賊黨王偉等二十餘
人送于江陵偽行臺趙伯超自吳松江降於侯瑱瑱時
送至僧辯僧辯謂伯超曰趙公卿荷國重恩遂復同逆
今日之事將欲何如因命送江陵伯超既出僧辯顧坐
客曰朝廷昔唯知有趙伯超耳豈識王僧辯社稷既傾
為我所復人之興廢亦復何常賓客皆前稱歎功徳僧
辯瞿然乃謬答曰此乃聖上之威徳羣帥之用命老夫
雖濫居戎首何力之有焉於是逆冦悉平京都剋定世
祖即帝位以僧辯功進授鎮衛將軍司徒加班劒二十
人改封永寜郡公食邑五千户侍中尚書令鼓吹竝如
故是後湘州賊陸納等攻破衡州刺史丁道貴於淥口
盡收其軍實李洪雅又自零陵率衆出空靈灘稱助討
納朝廷未逹其心深以為慮乃遣中書舍人羅重歡徵
僧辯上就驃騎將軍宣豐侯循南征僧辯因督杜崱等
衆軍發于建業師次巴陵詔僧辯為都督東上諸軍事
覇先為都督西上諸軍事先時覇先讓都督于僧辯僧
辯不受故世祖分為東西都督而俱南討焉時納等下
據車輪夾岸為城前斷水勢士卒驍猛皆百戰之餘僧
辯憚之不與輕進於是稍作連城以逼賊賊見不敢交
鋒竝懐懈怠僧辯因其無備命諸軍水歩攻之親執旗
鼓以誡進止於是諸軍競出大戰於車輪與驃騎循并
力苦攻䧟其二城賊大敗步走歸保長沙驅逼居民入
城拒守僧辯追躡乃命築壘圍之悉令諸軍廣建圍柵
僧辯出坐壟上而自臨視賊望識僧辯知不設備賊黨
吳藏李賢明等乃率鋭卒千人開門掩出蒙楯直進逕
趨僧辯時杜崱杜龕並侍左右帶甲衛者止百餘人因
下遣人與賊交戰李賢明乗鎧馬從者十騎大呼衝突
僧辯尚據胡牀不為之動於是指揮勇敢遂獲賢明因
即斬之賊乃退歸城内初陸納阻兵内逆以王琳爲辭
云朝廷若殺王琳納等自當降伏時衆軍竝進未之許
也而武陵王擁衆上流内外駭懼世祖乃遣琳和觧之
至是湘州平僧辯旋於江陵因被詔㑹衆軍西討督舟
師二萬輿駕出天居寺饑行俄而武陵敗績僧辯自枝
江班師於江陵旋鎮建業是月居少時復回江陵齊主
髙洋遣郭元建率衆二萬大列舟艦於合肥將謀襲建
業又遣其大將邢景逺歩六汗薩東方老等率衆繼之
時陳覇先鎮建康既聞此事馳報江陵世祖即詔僧辯
次於姑孰即留鎮焉先命豫州刺史侯瑱率精甲三千
人築壘於東闗以拒北寇徵吳郡太守張彪吳興太守
裴之橫㑹瑱於闗因與北軍戰大敗之僧辯率衆軍振
旅於建業承聖三年二月甲辰詔曰贊俊遂賢稱於秦
典自上安下聞之漢制所以仰協台曜俯佐𢎞圖使持
節侍中司徒尚書令都督揚南徐東揚三州諸軍事鎮
衛將軍揚州刺史永寧郡開國公僧辯器宇凝深風格
詳逺行為士則言表身文學貫九流武該七略頃歳征
討自西徂東師不疲勞民無怨讟王業艱難實兼夷險
宜其燮此中台膺兹上將寄之經野匡我朝猷加太尉
車騎大將軍餘悉如故頃之丁母太夫人憂世祖遣侍
中謁者監䕶喪事䇿諡曰貞敬太夫人夫人姓魏氏神
念以天監初董率徒衆據東關退保合肥漅湖西因娶
以為室生僧辯性甚安和善於綏接家門内外莫不懐
之初僧辯下獄夫人流淚徒行將入謝罪世祖不與相
見時貞惠世子有寵於世祖軍國大事多闗領焉夫人
詣閣自陳無訓涕泗嗚咽衆竝憐之及僧辯免出夫人
深相責勵辭色俱嚴云人之事君惟須忠烈非但保祐
當世亦乃慶流子孫及僧辯剋復舊京功盖天下夫人
恒自謙損不以富貴驕物朝野咸共稱之謂為明哲婦
人也及既薨殞甚見愍悼且以僧辯勲業隆重故喪禮
加焉靈柩將歸建康又遣謁者至舟渚弔祭命尚書左
僕射王裒為其文曰維爾世基武子族懋陽元金相比
映玉徳齊温既稱女則兼循婦言書圖鏡覽辭章討論
教貽爼豆訓及平原楚𤼵將兵孟軻成徳盡忠資敬自
家刑國顯允其儀惟民之則反命師旅既修我戎補兹
衮職奄有龜蒙母由子貴亶爾斯崇嘉命允集寵章所
隆居高能降處貴思沖慶資善始榮兼令終崦嵫既夕
蒹葭早秋奔駟難返衝濤詎留背龍門而西顧過夏首
而東浮越三宫之遐岳經三江之沠流鬰鬰増嶺浮雲
蔽虧滔滔江漢逝者如斯銘旌故旐宇毁遺碑即虚舟
而設奠想徂魂之有知嗚呼哀哉其年十月西魏相宇
文黑泰遣兵及岳陽王衆合五萬將襲江陵世祖遣主
書李膺徵僧辯於建業為大都督荆州刺史别敕僧辯
云黑泰背盟忽便舉斧國家猛將多在下流荆陜之衆
悉非勁勇公宜率貔虎星言就路傍道兼行赴倒懸也
僧辯因命豫州刺史侯瑱等為前軍兖州刺史杜僧明
等為後軍處分既畢乃謂膺云泰兵驍猛難與爭鋭衆
軍若集吾便直指漢江截其後路凡千里饋糧尚有飢
色况賊越數千里者乎此孫臏剋龐涓時也俄而京城
陷没宫車晏駕及敬帝初即梁主位僧辯預樹立之功
承制進驃騎大將軍中書監都督中外諸軍事録尚書
與陳覇先參謀討伐時齊主高洋又欲納貞陽侯淵明
以為梁嗣因與僧辯書曰梁國不造禍難相仍侯景傾
蕩建業武陵彎弓巴漢卿志格𤣥穹精貫白日戮力齊
心芟夷逆醜凡在有情莫不嗟尚况我隣國緝事言前
而西寇承間復相掩襲梁主不能固守江陵殞身宗祏
王師未及便已降敗士民小大皆畢寇虜乃睠南顧憤
歎盈懷卿臣子之情念當鯁裂如聞權立支子號令江
陵年甫十餘極為沖藐梁亹未已負荷諒難祭則衛君
政由寗氏幹弱枝彊終古所忌朕以天下為家大道濟
物以梁國淪滅有懷舊好存亡拯墜義在今辰扶危嗣
事非長伊徳彼貞陽侯梁武猶子長沙之𦙍以年以望
堪保江陵故置為梁主納於彼國便詔上黨王渙總攝
羣將扶送江表雷動風馳助掃寃逆清河王岳前救荆
城軍度安陸既不相及憤惋良深恐及西寇乗流復躡
江左今轉次漢口與陸居士相㑹卿宜協我良規厲彼
羣帥部分舟艫迎接今王鳩勒勁勇并力一心西羗烏
合本非勍寇直是湘東怯弱致此淪胥今者之師何徃
不剋善建良圖副朕所望也貞陽承齊遣送將届壽陽
貞陽前後頻與僧辯書論還國繼統之意僧辯不納及
貞陽高渙至於東闗散騎常侍裴之横率衆拒戰敗績
僧辯因遂謀納貞陽仍定君臣之禮啓曰自泰兵寇陜
臣便營赴援纔及下船荆城䧟沒即遣劉周入國具表
丹誠左右勲豪初並同契周既多時不還人情疑阻比
冊降中使復遣諸處詢謀物論參差未甚决定始得侯
瑱信示西寇權景宣書令以真跡上呈觀視將帥恣欲
同泰若一朝仰違大國臣不辭灰粉悲梁祚永絶中興
伏願陛下便事濟江仰藉皇齊之威憑陛下至聖之略
樹君以長雪報可期社稷再輝死且非吝請押别使曹
沖馳表齊都續啓事以聞伏遲拜奉在促貞陽答曰姜
暠至枉示具公忠義之懷家國喪亂于今積年三后蒙
塵四海騰沸天命元輔匡救本朝𢎞濟艱難建武宗祏
至於丘園板築尚想来儀公室皇枝豈不虚遲聞孤還
國理㑹高懷但近再命行人或不宣具公既詢謀卿士
訪逮藩維沿泝徃来理淹旬月使乎届止殊副所期便
是再立我蕭宗重興我梁國億兆黎庶咸蒙此恩社稷
宗祧曽不相愧近軍次東闗頻遣信裴之横處示其可
否答對驕凶殊駭聞矚上黨王陳兵見衞欲叙安危無
識之徒忽然逆戰前旌未舉即自披猖驚悼之情彌以
傷惻上黨王深自矜嗟不𫝊首級更蒙封樹飾棺厚殯
務從優禮齊朝大徳信感神民方仰藉皇威敬憑元宰
討逆賊於咸陽誅叛子於雲夢同心叶力克定邦家覽
所示權景宣書上流諸將本有忠略棄親向讎庶當不
爾防奸定亂終在於公今且頓東闗更待来信未知水
陸何處見迎夫建國立君布在方䇿入盟出質有自来
矣若公之忠節上感蒼旻羣帥同謀必匪攜貳則齊師
反斾義不陵江如致爽言誓以無克韜旗側席遲復行
人曹冲奉表齊都即押送也渭橋之下惟遲叙言汜水
之陽預有號懼僧辯又重啓曰員外常侍姜暠還奉敕
伏具動止大齊仁義之風曲被隣國卹災救難申此大
猷皇家枝戚莫不榮荷江東冠冕俱知憑頼今歃不忘
信信實由𠂻謹遣臣第七息顯顯所生劉并弟子世珍
徃彼充質仍遣左民尚書周𢎞正至歴陽奉迎艫舳浮
江俟一龍之渡清宫丹陛候六傳之入萬國傾心同榮
晉文之反三善克宣方流宋昌之議國祚既隆社稷有
奉則羣臣竭節報厚施於大齊戮力展愚效忠誠於陛
下今遣吏部尚書王通奉啟以聞僧辯因求以敬帝為
皇太子貞陽又答曰王尚書通至復枉示知欲遣賢弟
世珍以表誠質具悉憂國之懷復以庭中玉樹掌内明
珠無累胸懷志在匡救豈非劬勞我社稷𢎞濟我邦家
慙歎之懷用忘興寢晉安王東京貽厥之重西都繼體
之賢嗣守皇家寧非民望但世道喪亂宜立長君以其
蒙孽難可承業成昭之徳自古希儔沖質之危何代無
此孤身當否運志不圖生忽荷不世之恩仍致非常之
舉自惟虚薄兢懼已深若建承華本歸皇胄心口相誓
惟擬晉安如或虚言神明所殛覽今所示深遂本懷戢
慰之情無寄言象但公憂勞之重既禀齊恩忠義之情
復及梁貳華夷兆庶豈不懷風宗廟明靈豈不相感正
爾廻斾仍向歴陽所期質累便望來彼衆軍不渡已著
盟書斯則大齊聖主之恩規上黨英王之然諾得原失
信終不為也惟遲相見使在不賒鄉國非遥觸目號咽
僧辯使送質于鄴貞陽求渡衞士三千僧辯慮其為變
止受散卒千人而已并遣龍舟法駕徃迎貞陽濟江之
日僧辯擁檝中流不敢就岸後乃同㑹於江寧浦貞陽
既踐偽位仍授僧辯大司馬領太子太傅揚州牧餘悉
如故陳覇先時為司空南徐州刺史惡其飜覆與諸將
議因自京口舉兵十萬水陸俱至襲于建康於是水軍
到僧辯常處於石頭城是日正視事軍人已踰城北而
入南門又馳白有兵来僧辯與其子頠遽走出閣左右
心腹尚數十人衆軍悉至僧辯計無所出乃據南門樓
乞命拜請覇先因命縱火焚之方共頠下就執覇先曰
我有何辜公欲與齊師賜討又曰何意全無防備僧辯
曰委公北門何謂無備爾夜斬之長子顗承聖初歴官
至侍中初僧辯平建業遣覇先守京口都無備防顗屢
以為言僧辯不聼竟及於禍西魏寇江陵世祖遣顗督
城内諸軍事荆城䧟顗隨王琳入齊為竟陵郡守齊遣
琳鎮壽春將圖江左及陳平淮南執琳殺之顗聞琳死
乃出郡城南登高冡上號哭一慟而絶顗弟頒少有志
節恒隨從世祖及荆城䧟覆没於西魏
史臣曰自侯景寇逆世祖據有上游以全楚之兵委僧
辯將率之任及剋平禍亂功亦著焉在乎䇿勲當上台
之賞敬帝以高祖貽厥之重世祖繼體之尊洎渚宫淪
覆理膺寳祚僧辯位當將相義存伊霍乃受脅齊師傍
立支庶茍欲行夫忠義何忠義之逺矣樹國之道既虧
謀身之計不足自致殱滅悲夫
　
　
　
　
　
　
　
　
　
　
　
　
　
　
　梁書卷四十五
　梁書卷四十五考證
王僧辯傳肉薄苦攻○肉南史作内訛
民為其執縛者衵衣不免○衵監本作袒南史同今改
　正
　
　
　
　
　
　
　
　
　
　
　
　梁書卷四十五考證
欽定四庫全書
　梁書卷四十六
　　唐　散　騎　常　侍　姚　思　亷　撰
　列傳第四十
　　胡僧祐　　徐文盛　　杜崱(兄岸龕弟糿安/兄子)
　　陰子春
胡僧祐字願果南陽冠軍人少勇决有武幹仕魏至銀
青光祿大夫以大通二年歸國頻上封事高祖器之拜
假節超武將軍文徳主帥使戍項城城陷復没於魏中
大通元年陳慶之送魏北海王元顥入洛陽僧祐又得
還國除南天水天門二郡太守有善政性好讀書不解
緝綴然每在公宴必彊賦詩文辭鄙俚多被謿謔僧祐
怡然自若謂已實工矜伐愈甚晚事世祖為鎮西錄事
參軍侯景亂西沮蠻反世祖令僧祐討之使盡誅其渠
帥僧祐諫忤㫖下獄大寳二年侯景寇荆陜圍王僧辯
於巴陵世祖乃引僧祐於獄拜為假節武猛將軍封新
市縣侯令赴援僧祐將發謂其子曰汝可開兩門一門
擬朱一門擬白吉則由朱門凶則由白門吾不捷不歸
也世祖聞而壯之至楊浦景遣其將任約率鋭卒五千
據白塔遥以待之僧祐由别路西上約謂畏已而退急
追之及於南安芊口呼僧祐曰吳兒何為不早降走何
處去僧祐不與之言濳引却至赤砂亭㑹陸法和至乃
與并軍撃約大破之擒約送於江陵侯景聞之遂遁世
祖以僧祐為侍中領軍將軍徴還荆州承聖二年進為
車騎將軍開府儀同三司餘悉如故西魏寇至以僧祐
為都督城東諸軍事魏軍四靣起攻百道齊舉僧祐親
當矢石晝夜督戰奬勵將士明於賞罰衆皆感之咸為
致死所向摧殄賊莫敢前俄而中流矢卒時年六十三
世祖聞之馳徃臨哭於是内外惶駭城遂䧟
徐文盛字道茂彭城人也世仕魏為將父慶之天監初
率千餘人自北歸𣢾未至道卒文盛仍統其衆稍立功
績高祖甚優寵之大同末以為持節督寜州刺史先是
州在僻逺所管羣蠻不識教義貪欲財賄劫簒相尋前
後刺史莫能制文盛推心撫慰示以威徳夷獠感之風
俗遂改太清二年聞國難乃召募得數萬人來赴世祖
嘉之以為持節散騎常侍左衞將軍督梁南秦沙東益
巴北巴六州諸軍事仁威將軍秦州刺史授以東討之
畧於是文盛督衆軍東下至武昌遇侯景將任約遂與
相持乆之世祖又命䕶軍將軍尹悦平東將軍杜幼安
巴州刺史王珣等㑹之竝授文盛節度撃任約於貝磯
約大敗退保西陽文盛進據蘆洲又與相持侯景聞之
乃率大衆西上援約至西陽文盛不敢戰諸將咸曰景
水軍輕進又甚饑疲可因此撃之必大捷文盛不許文
盛妻石氏先在建業至是景載以還之文盛深徳景遂
宻通信使都無戰心衆咸憤怨杜幼安宋簉等乃率所
領獨進與景戰大破之獲其舟艦以歸㑹景宻遣騎從
間道襲䧟郢州軍中恟懼遂大潰文盛奔還荆州世祖
仍以為城北靣都督又聚贓汚甚多世祖大怒下令責
之數其十罪除其官爵文盛既失兵權私懷怨望世祖
聞之乃以下獄時任約被擒與文盛同禁文盛謂約曰
汝何不早降令我至此約曰門外不見卿馬跡使我何
遽得降文盛無以答遂死獄中
杜崱京兆杜陵人也其先自北歸南居於雍州之襄陽
子孫因家焉祖靈啓齊給事中父懐寳少有志節常邀
際會髙祖義師東下隨南平王偉留鎮襄陽天監中稍
立功績官至驍猛將軍梁州刺史大同初魏梁州刺史
元羅舉州内附懷寳復進督華州值秦州所部武興氐
王楊紹反懷寳撃破之五年卒於鎮崱即懷寳第七子
也㓜有志氣居鄉里以膽勇稱釋褐廬江驃騎府中兵
參軍世祖臨荆州仍參募府後為新興太守太清二年
隨岳陽王來襲荆州世祖以與之有舊宻邀之崱乃與
兄岸弟㓜安兄子龕等夜歸於世祖世祖以為持節信
威將軍武州刺史俄遷宣毅將軍領鎮蠻䕶軍武陵内
史枝江縣侯邑千户令隨王僧辯東討侯景至巴陵㑹
景來攻數十日不剋而遁加侍中左衞將軍進爵為公
増邑五百户仍隨僧辯追景至石頭與賊相持横嶺及
戰景親率精鋭左右衝突崱從嶺後橫截之景乃大敗
東奔晉陵崱入㨿城景平加散騎常侍持節督江州諸
軍事江州刺史増邑千户是月齊將郭元建攻秦州刺
史嚴超逺於秦郡王僧辯令崱赴援陳覇先亦自歐陽
來㑹與元建大戰於土林覇先令彊弩射元建衆却崱
因縱兵撃大破之斬首萬餘級生擒千餘人元建收餘
衆而遁時世祖執王琳於江陵其長史陸納等遂於長
沙反世祖徴崱與王僧辯討之承聖二年及納等戰於
車輪大敗䧟其二壘納等走保長沙崱等圍之後納等
降崱又與王僧辯西討武陵王於硤口至即破平之於
是旋鎮遘疾卒詔曰崱京兆舊姓元凱苗裔家傳學業
世載忠貞自驅傳江渚政號亷能推轂淺源實聞清靜
奄致殞䘮惻愴於懷可贈車騎將軍加鼓吹一部諡曰
武崱兄弟九人兄嵩岑嵸岌嶷巚岸及弟㓜安竝知名
當世
岸字公衡少有武幹好從横之術太清中與崱同歸世
祖世祖以為持節平北將軍北梁州刺史封江陵縣侯
邑一千户岸因請襲襄陽世祖許之岸乃晝夜兼行先
徃攻其城不剋岳陽至遂走依其兄巚於南陽巚時為
南陽太守岳陽尋遣攻䧟其城岸及巚俱遇害
㓜安性至孝寛厚雄勇過人太清中與兄崱同歸世祖
世祖以為雲麾將軍西荆州刺史封華容縣侯邑一千
戸令與平南將軍王僧辯討河東王譽於長沙平之又
命率精甲一萬助左衞將軍徐文盛東討侯景至貝磯
遇景將任約來逆遂與戰大敗之斬其儀同叱羅子通
湘州刺史趙威方等傳首江陵乃進軍大舉因與景相
持别攻武昌㧞之景渡蘆洲上流以壓文盛等㓜安與
衆軍攻之景大敗盡獲其舟艦㑹景宻違襲䧟郢州執
刺史方諸等以歸人情大駭徐文盛由漢口遁歸衆軍
大敗㓜安遂降於景景殺之以其多反覆故也
龕崱第二兄岑之子少驍勇善用兵亦太清中與諸父
同歸世祖世祖以為持節忠武將軍鄖州刺史廬縣侯
邑一千户與叔㓜安俱隨王僧辯討河東王平之又隨
僧辯下繼徐文盛軍至巴陵聞侯景襲䧟郢州西上將
至乃與僧辯等守巴陵以待之景至圍之數旬不剋而
遁遷太府卿安北將軍督定州諸軍事定州刺史加通
直散騎常侍増邑五百户仍隨僧辯追景至江夏圍其
城景將宋子仙棄城遁龕追至楊浦生擒之大寳三年
衆軍至姑孰景將侯子鑒逆戰龕與陳覇先王琳等率
精鋭撃之大敗子鑒遂至於石頭景親率其黨㑹戰龕
與衆軍奮撃大破景景遂東奔論功為最授平東將軍
東揚州刺史益封一千户承聖二年又與王僧辯討陸
納等於長沙降之又征武陵王於西陵亦平之後江陵
䧟齊納貞陽侯以紹梁嗣以龕為震州刺史吳興太守
又除鎮南將軍都督南豫州諸軍事南豫州刺史溧陽
縣侯給鼓吹一部又加散騎常侍鎮東大將軍㑹陳覇
先襲䧟京師執王僧辯殺之龕僧辯之壻也為吳興太
守以覇先既非貴素兵又猥雜在軍府日都不以覇先
經心及為本郡每以法繩其宗門無所縱捨霸先銜之
切齒及僧辯敗龕乃據吳興以距之遣軍副杜泰攻陳
蒨於長城反為蒨所敗覇先乃遣將周文育討龕龕令
從弟北叟出距又為文育所破走義興覇先親率衆圍
之㑹齊將栁逹摩等襲京師覇先恐遂還與齊人連和
龕聞齊兵還乃降遂遇害
陰子春字㓜文武威姑臧人也晉義熙末曽祖襲隨宋
高祖南遷至南平因家焉父智伯與高祖隣居少相友
善嘗入髙祖臥内見有異光成五色因握髙祖手曰公
後必大貴非人臣也天下方亂安蒼生者其在君乎髙
祖曰幸勿多言於是情好轉宻髙祖每有求索如外府
焉及髙祖踐阼官至梁秦二州刺史子春天監初起家
宣恵將軍西陽太守普通中累遷至明威將軍南梁州
刺史又遷信威將軍都督梁秦華三州諸軍事梁秦二
州刺史太清二年討峽中叛蠻平之徴為左衞將軍又
遷侍中屬侯景亂世祖令子春隨領軍將軍王僧辯攻
邵陵王於郢州平之又與左衞將軍徐文盛東討侯景
至貝磯與景遇子春力戰恒冠諸軍頻敗景值郢州䧟
没軍遂退敗太寳二年卒於江陵孫顥少知名釋褐奉
朝請歴尚書金部郞後入周撰瓊林二十卷
史臣曰胡僧祐勇敢有聞搴旗破敵者數矣及捐軀殉
節殞身王事雖古之忠烈何以加焉徐文盛始立功績
不能終其成名為不義也杜崱識機變之理知向背之
宜加以身屢典軍頻殄冦逆勲庸顯著卒為中興功臣
義哉
　
　
　
　
　梁書卷四十六
　梁書卷四十六考證
胡僧祐傳性好讀書不解緝綴○不解南史作愛
杜崱傳齊將郭元建攻秦州刺史嚴超逺於秦郡○逺
　南史作逹
兄嵩岑嵸岌嶷巚岸及弟幼安○南史作兄嵩岑嶷岌
　巚岸及弟嵸幼安與此小異
　
　
　
　
　
　
　
　
　
　梁書卷四十六考證
欽定四庫全書
　梁書卷四十七
　　唐　散　騎　常　侍　姚　思　廉　撰
　列𫝊第四十一
　孝行
　　滕曇恭(徐普濟子/宛陵女)　　沈崇傃　　荀匠
　　庾黔婁　　吉翂　　甄恬　　　韓懐眀
　　劉曇浄　　何烱　　庾沙彌　　江紑
　　劉霽　　　禇脩　　謝藺
經云夫孝徳之本也此生民之為大有國之所先歟髙
祖創業開基飭躬化俗澆弊之風以革孝治之術斯著
每𤼵絲綸逺加旌表而淳和比屋罕要詭俗之譽潛晦
成風俯列踰羣之迹彰扵視聽盖無幾焉今採綴以備
遺逸云爾
滕曇恭豫章南昌人也年五嵗母楊氏患熱思食寒𤓰
土俗所不産曇恭厯訪不能得銜悲哀切俄值一桑門
問其故曇恭具以告桑門曰我有兩𤓰分一相遺曇恭
拜謝因捧𤓰還以薦其母舉室驚異尋訪桑門莫知所
在及父母卒曇恭水漿不入口者旬日感慟嘔血絶而
復蘓隆冬不著蠒絮蔬食终身每至忌日思慕不自堪
晝夜哀慟其門外有冬生樹二株時忽有神光自樹而
起俄見佛像及夾侍之儀容光顯著自門而入曇恭家
人大小咸共禮拜久之乃滅逺近道俗咸傳之太守王
僧度引曇恭為功曹固辭不就王儉時随僧度在郡號
為滕曾子天監元年陸璉奉使廵行風俗表言其狀曇
恭有子三人皆有行業時有徐普濟者長沙臨湘人居
喪未及葬而隣家火起延及其舍普濟號慟伏棺上以
身蔽火隣人徃救之焚炙已悶絶累日方蘓宣城宛陵
有女子與母同床寢母為猛虎所搏女號呌拏虎虎毛
盡落行十數里虎乃棄之女抱母還猶有氣經時乃絶
太守蕭琛賻焉表言其狀有詔旌其門閭
沈崇傃字思整吳興武康人也父懐眀宋兖州刺史崇
傃六嵗丁父憂哭踊過禮及長傭書以養母焉齊建武
初起家為奉朝請永元末遷司徒行參軍天監初為前
軍鄱陽王參軍事三年太守栁惲辟為主簿崇傃從惲
到郡還迎其母母卒崇傃以不及侍疾將欲致死水漿
不入口晝夜號哭旬日殆將絶氣兄弟謂之曰殯葬未
申遽自毁滅非全孝之道也崇傃之瘞所不避雨雪倚
墳哀慟每夜恒有猛獸来望之有聲狀如歎息者家貧
無以遷窆乃行乞經年始獲葬焉既而廬扵墓側自以
初行喪禮不備復以葬後更治服三年久食麥屑不噉
鹽酢坐卧扵單薦因虚腫不能起郡縣舉其至孝髙祖
聞即遣中書舍人慰勉之乃下詔曰前軍沈崇傃少有
志行居喪踰禮齋制不终未得大葬自以行乞淹年哀
典多闕方欲以永慕之晨更為再朞之始雖即情可矜
禮有眀斷可便令除釋擢補太子洗馬旌彼門閭敦兹
風教崇傃奉詔釋服而涕泣如居喪固辭不受官苦自
陳讓經年乃得為永寧令自以禄不及養怛恨愈甚哀
思不自堪至縣卒時年三十九
荀匠字文師潁隂人晋太保朂九世孫也祖瓊年十五
復父仇扵成都市以孝聞宋元嘉末渡淮赴武陵王義
為元凶追兵所殺贈員外散騎侍即父法超齊中興末
為安復令卒扵官凶問至匠號慟氣絶身體皆冷至夜
乃蘓既而奔喪每宿江渚商旅皆不忍聞其哭聲服未
闋兄斐起家為鬰林太守征俚賊為流矢所中死扵陣
喪還匠迎扵豫章望舟投水傍人赴救僅而得全既至
家貧不得時葬居父憂并兄服厯四年不出廬戸自括
髪後不復櫛沐髪皆秃落哭無時聲盡則係之以泣目
眥皆爛形體枯顇皮骨裁連雖家人不復識郡縣以狀
言髙祖詔遣中書舍人為其除服擢為豫章王國左常
侍匠雖即吉毁顇逾甚外祖孫謙誡之曰主上以孝治
天下汝行過古人故𤼵眀詔擢汝此職非唯君父之命
難拒故亦揚名後世所顯豈獨汝身哉匠扵是乃拜竟
以毁卒扵家時年二十一
庾黔婁字子貞新野人也父易司徒主簿徴不至有髙
名黔婁少好學多講誦孝經未嘗失色扵人南陽髙士
劉虬宗測並歎異之起家本州主簿遷平西行叅軍出
為編令治有異績先是縣境多虎暴黔婁至虎皆渡徃
臨沮界當時以為仁化所感齊永元初除孱陵令到縣
未旬易在家遘疾黔婁忽然心驚舉身流汗即日棄官
歸家家人悉驚其忽至時易疾始二日醫云欲知差劇
但嘗糞甜苦易泄痢黔婁輒取嘗之味轉甜滑心逾憂
苦至夕每稽顙北辰求以身代俄聞空中有聲曰徴君
夀命盡不復可延汝誠禱既至止得申至月末及晦而
易亡黔婁居喪過禮廬扵冡側和帝即位將起之鎮軍
蕭頴胄手書敦譬黔婁固辭服闋除西臺尚書儀曹即
梁臺建鄧元起為益州刺史表黔婁為府長史巴西梓
潼二郡太守及成都平城中珍寳山積元起悉分與僚
佐惟黔婁一無所取元起惡其異衆厲聲曰長史何獨
爾為黔婁示不違之請書數篋尋除蜀郡太守在職清
素百姓便之元起死扵蜀部曲皆散黔婁身營殯殮擕
持喪柩歸鄉里還為尚書金部郎遷中軍表記室參軍
東宫建以本官侍皇太子讀甚見知重詔與太子中庶
子殷鈞中舍人到洽國子博士眀山賓等遞日為太子
講五經義遷散騎侍即荆州大中正卒時年四十六
吉翂字彦霄馮翊蓮勺人也世居襄陽翂糿有孝性年
十一遭所生母憂水漿不入口殆將滅性親黨異之天
監初父為呉興原鄉令為姦吏所誣逮詣廷尉翂年十
五號泣衢路祈請公卿行人見者皆為隕涕其父理雖
清白恥為吏訊乃虚自引咎罪當大辟翂乃撾登聞鼓
乞代父命髙祖異之敕廷尉鄉蔡法度曰吉翂請死贖
父義誠可嘉但其㓜童未必自能造意卿可嚴加脅誘
取其款實法度受敕還寺盛陳徽纒備列官司厲色問
翂曰爾求代父死敕已相許便應伏法然刀鋸至劇審
能死不且爾童孺志不及此必為人所教姓名是誰可
具列答若有悔異亦相聴許翂對曰囚雖蒙弱豈不知
死可畏憚顧諸弟稚藐唯囚為長不忍見父極刑自延
視息所以内斷胷臆上干萬乗今欲殉身不測委骨泉
壤此非細故柰何受人教邪眀詔聽代不異登仙豈有
回貳法度知翂至心有在不可屈撓乃更和顔誘語之
曰主上知尊侯無罪行當釋亮觀君神儀眀秀足稱佳
童今若轉辭幸父子同濟奚以此妙年苦求湯鑊翂對
曰凡鯤鮞螻蟻尚惜其生况在人斯豈願虀粉但囚父
挂深劾必正刑書故思殞仆冀延父命今瞑目引領以
聽大戮情殫意極無言復對翂初見囚獄掾依法備加
桎梏法度矜之命脫其二械更令著一小者翂弗聽曰
翂求代父死死罪之囚唯宜増益豈可減乎竟不脫械
法度具以奏聞髙祖乃宥其父丹陽尹王志求其在廷
尉故事并請鄉居欲扵嵗首舉充純孝之選翂曰異哉
王尹何量翂之薄乎夫父辱子死斯道固然若翂有􁂦
靣目當其此舉則是因父買名一何甚辱拒之而止年
十七應辟為本州主簿出監萬年縣攝官朞月風化大
行自雍還至郢湘州刺史栁悅復召為主簿後鄉人裴
儉丹陽尹丞臧盾揚州中正張仄連名薦翂以為孝行
純至眀通易老敇付太常旌舉初翂以父陷罪因成悸
疾後因𤼵而卒
甄恬字彦約中山無極人也世居江陵祖欽之長寧令
父摽之州從事恬數嵗喪父哀感有若成人家人矜其
小以肉汁和飯飼之恬不肯食年八嵗問其母恨生不
識父遂悲泣累日忽若有見言其形貌則其父也時以
為孝感家貧養母常得珍羞及居喪廬扵墓側恒有鳥
元黄雜色集扵廬樹恬哭則鳴哭止則止又有白雀栖
宿其廬州將始興王憺表其行狀詔曰朕虚已欽賢寤
寐盈想詔彼羣岳務盡搜揚恬既孝行殊異聲著邦壤
敦風厲俗𢎞益兹多牧守騰聞義同親覽可旌表室閭
加以爵位恬官至安南行參軍
韓懐眀上黨人也客居荆州年十嵗母患屍疰每𤼵輙
危殆懐眀夜扵星下稽顙祈禱時寒甚切忽聞香氣空
中有人語曰童子母須臾永差無勞自苦未曉而母豁
然平復鄉里異之十五喪父幾至滅性負土成墳贈助
無所受免喪與鄉人郭黁俱師事南陽劉虬虬嘗一日
廢講獨居涕泣懐眀竊問其故虬家人答云是外祖亡
日時虬母亦亡矣懐眀聞之即日罷學還家就飬虬歎
曰韓生無虞丘之恨矣家貧常肆力以供甘脆嬉怡膝
下朝夕不離母側母年九十一以壽终懐眀水漿不入
口一旬號哭不絶聲有雙白鳩巢其廬上字乳馴狎若
家禽焉服釋乃去既除喪蔬食终身衣衾無改天監初
刺史始興王憺表言之州累辟不就卒扵家
劉曇浄字元光彭城莒人也祖元真淮南太守居郡得
罪父慧鏡厯詣朝士乞哀懇惻甚至遂以孝聞曇浄篤
行有父風解褐安成王國左常侍父卒扵郡曇浄奔喪
不食飲者累日絶而又蘓每哭輒嘔血服闋因毁瘠成
疾會有詔士姓各舉四科曇浄叔父慧斐舉以應孝行
髙祖用為海寧令曇浄以兄未為縣因以讓兄乃除安
西行參軍父亡後事母尤淳至身營飱粥不以委人母
疾衣不解帶及母亡水漿不入口者殆一旬母喪權瘞
藥王寺時天寒曇浄身衣單布廬扵瘞所晝夜哭泣不
絶聲哀感行路未及朞而卒
何烱字士光廬江灊人也父撙太中大夫烱年十五從
兄𦙍受業一朞並通五經章句烱白晳美容貌從兄求
㸃每稱之曰叔寶神清𢎞治膚清今觀此子復見衛杜
在目烱常慕恬退不樂進仕從叔昌㝢謂曰求㸃皆已
髙蹈爾無宜復爾且君子出處亦各一途年十九解褐
揚州主簿舉秀才累遷王府行參軍尚書兵庫部二曹
即出為永康令以和理稱還為仁威南康王限内記室
遷治書侍御史以父疾經旬衣不解帶頭不櫛沐信宿
之間形貌頓改及父卒號慟不絶聲枕凷藉地腰虚脚
腫竟以毁卒
庾沙彌潁隂人也晋司空冰六世孫父佩玉輔國長史
長沙内史宋昇眀中坐沈攸之事誅沙彌時始生年至
五嵗所生母為製采衣輒不肯服母問其故流涕對曰
家門禍酷用是何為既長终身布衣蔬食起家臨川王
國左常侍遷中軍田曹行參軍嫡母劉氏寢疾沙彌晨
昏侍側衣不解帶或應鍼炙輒以身先試之及母亡水
漿不入口累日终喪不解衰絰不出廬戸晝夜號慟隣
人不忍聞墓在新林因有旅松百餘株自生墳側族兄
都官尚書詠表言其狀應純孝之舉髙祖召見嘉之以
補歙令還除輕車邵陵王參軍事随府會稽復丁所生
母憂喪還都濟浙江中流遇風舫將覆沒沙彌抱柩號
哭俄而風静盖孝感所致服闋除信威刑獄參軍兼丹
陽郡(缺三字/)累遷寧逺録事參軍轉司馬出為長城令
卒
江紑字含潔濟陽考城人也父蒨光禄大夫紑糿有孝
性年十三父患眼紑侍疾將朞月衣不解帶夜夢一僧
云患眼者飲慧眼水必差及覺說之莫能解者紑第三
叔禄與草堂寺智者法師善徃訪之智者曰無量壽經
云慧眼見真能渡彼岸蒨乃因智者啟捨同夏縣界牛
屯里舍為寺乞賜嘉名敇答云純臣孝子徃徃感應晋
世顔含遂見冥中送藥近見智者知卿第二息感夢云
飲慧眼水慧眼則是五眼之一號若欲造寺可以慧眼
為名及就創造泄故井井水清冽異扵常泉依夢取水
洗眼及煮藥稍覺有瘳因此遂差時人謂之孝感南康
王為南州召為迎主簿紑性静好老莊𤣥言尤善佛義
不樂進仕及父卒紑廬扵墓終日號慟不絶聲月餘卒
劉霽字士烜平原人也祖乗民宋冀州刺史父聞慰齊
工員即霽年九嵗能誦左氏𫝊宗黨咸異之十四居父
憂有至性每哭輒嘔血家貧與弟杳歊相篤勵學既長
博渉多通天監中起家奉朝請稍遷宣恵晋安王府參
軍兼限内記室出補西昌相入為尚書主客侍即未朞
除海鹽令霽前後宰二邑並以和理著稱遷為建康正
非所好頃之以疾免尋除建康令不拜母眀氏寢疾霽
年已五十衣不解帶者七旬誦觀世音經數至萬遍夜
因感夢見一僧謂曰夫人算盡君精誠篤至當相為申
延後六十餘日乃亡霽廬扵墓哀慟過禮常有雙白鶴
馴翔廬側處士阮孝緒致書抑譬霽思慕不已服未終
而卒時年五十二著釋俗語八卷文集十卷弟杳在文
士𫝊歊在處士𫝊
禇脩吳郡錢塘人也父仲都善周易為當時最天監中
厯官五經博士脩少𫝊父業兼通孝經論語善尺牘頗
解文章初為湘東王國侍即稍遷輕車湘東府行參軍
並兼國子助教武陵王為揚州引為宣恵參軍限内記
室脩性至孝父喪毁瘠過禮因患冷氣及丁母憂水漿
不入口二十三日氣絶復蘓每號慟嘔血遂以毁卒
謝藺字希如陳郡陽夏人也晋太傅安八世孫父經中
即諮議參軍藺五嵗每父母未飯乳媪欲令藺先飯藺
曰既不覺飢彊食終不進舅阮孝緖聞之歎曰此兒在
家則曽子之流事君則藺生之匹因名之曰藺稍受以
經史過目便能諷誦孝緒每曰吾家陽元也及丁父憂
晝夜號慟毁瘠骨立母阮氏常自守視譬抑之服闋後
吏部尚書蕭子顯表其至行擢為王府法曹行參軍累
遷外兵記室參軍時甘露降士林館藺獻頌髙祖嘉之
因有詔使製北兖州刺史蕭楷徳政碑又奉令製宣城
王奉述中庸頌太清元年遷散騎侍郎兼散騎常侍使
扵魏會侯景舉地入附境上交兵藺母慮不得還感氣
卒及藺還入境爾夕夢不祥旦便投劾馳歸既至號慟
嘔血氣絶久之水漿不入口親友慮其不全相對悲慟
彊勸以飲粥藺初勉彊受之終不能進經月餘日因夜
臨而卒時年三十八藺所製詩賦碑頌數十篇
史臣曰孔子稱毁不滅性教民無以死傷生也故制喪
紀為之節文高柴仲由伏膺聖教曽參閔損虔恭孝道
或水漿不入口泣血終年豈不知創鉅痛深蓼莪慕切
所謂先王制禮賢者俯就至如丘吳終扵毁滅若劉曇
浄何烱江紑謝藺者亦二子之志歟
　梁書卷四十七考證
滕曇恭𫝊太守王僧度引曇恭為功曹固辭不就王儉
　時隨僧度在郡號為滕曽子○度南史作虔(臣人龍/)
　按南齊書王儉為叔父僧䖍所飬僧䖍嘗為豫章内
　史則南史是也
荀匠𫝊赴武陵王義為元凶追兵所殺○義字上南史
　有舉字
　
　
　
　
　
　
　
　
　梁書卷四十七考證
欽定四庫全書
　梁書卷四十八
　　唐　散　騎　常　侍　姚　思　亷　撰
　列傳第四十二
　儒林
　　伏曼容　　何佟之　　范縝　　嚴植之
　　賀瑒(子革/)　司馬筠　　卞華　　崔靈恩
　　孔僉　　　盧廣　　　沈峻(太史叔明/)
　　孔子祛　　皇偘
漢氏承秦燔書大𢎞儒訓太學生徒動以萬數郡國黌
舍悉皆充滿學於山澤者至或就為列肆其盛也如是
漢末喪亂其道遂衰魏正始以後仍尚𤣥虚之學為儒
者盖寡時荀覬摯虞之徒雖刪定新禮改官職未能易
俗移風自是中原横潰衣冠殄盡江左草創日不暇給
以迄於宋齊國學時或開置而勸課未博建之不及十
年盖取文具廢之多歴世祀其棄也忽諸鄉里莫或開
館公卿罕通經術朝廷大儒獨學而弗肯飬衆後生孤
陋擁經而無所講習三徳六藝其廢乆矣髙祖有天下
深愍之詔求碩學治五禮定六律改斗歴正權衡天監
四年詔曰二漢登賢莫非經術服膺雅道名立行成魏
晉浮蕩儒教淪歇風節罔樹抑此之由朕日昃罷朝思
聞俊異收士得人實惟醻獎可置五經博士各一人廣
開館宇招内後進於是以平原明山賓吳興沈峻建平
嚴植之㑹稽賀瑒補博士各主一館館有數百生給其
餼廪其射䇿通明者即除為吏十數月間懷經負笈者
雲㑹京師又選遣學生如㑹稽雲門山受業於廬江何
𦙍分遣博士祭酒到州郡立學七年又詔曰建國君民
立教為首砥身礪行由乎經術朕肇基明命光宅區宇
雖耕耘雅業傍闡藝文而成器未廣志本猶闕非以鎔
範貴遊納諸軌度思欲式敦讓齒自家刑國今聲訓所
漸戎夏同風宜大啓庠斆博延胄子務彼十倫𢎞此三
徳使陶鈞逺被㣲言載表於是皇太子皇子宗室王侯
始就業焉高祖親屈輿駕釋奠於先師先聖申之以讌
語勞之以束帛濟濟焉洋洋焉大道之行也如是其伏
曼容何佟之范縝有舊名于世為時儒者嚴植之賀瑒
等首膺兹選今竝綴為儒林傳云
伏曼容字公儀平昌安丘人曽祖滔晉著作郞父允之
宋司空主簿曼容早孤與母兄客居南海少篤學善老
易倜儻好大言常云何晏疑易中九事以吾觀之晏了
不學也故知平叔有所短聚徒教授以自業為驃騎行
參軍宋明帝好周易集朝臣於清暑殿講詔曼容執經
曼容素美風采帝恒以方嵇叔夜使吳人陸探㣲畫叔
夜像以賜之遷司徒參軍袁粲為丹陽尹請為江寜令
入拜尚書外兵郞昇明末為輔國長史南海太守齊初
為通直散騎侍郞永明初為太子率更令侍皇太子講
衞將軍王儉深相交好令與河内司馬憲吳郡陸澄共
撰喪服義既成又欲與之定禮樂㑹儉薨遷中書侍郎
大司馬諮議參軍出為武昌太守建武中入拜中散大
夫時明帝不重儒術曼容宅在瓦官寺東施高坐於聼
事有賓客輒升髙坐為講説生徒常數十百人梁臺建
以曼容舊儒召拜司馬出為臨海太守天監元年卒官
時年八十二為周易毛詩喪服集觧老莊論語義子暅
在良吏傳
何佟之字士威廬江灊人豫州刺史惲六世孫也祖劭
之宋員外散騎常侍父歆齊奉朝請佟之少好三禮師
心獨學彊力專精手不輟卷讀禮論二百篇畧皆上口
時太尉王儉為時儒宗雅相推重起家揚州從事仍為
總明館學士頻遷司徒車騎參軍事尚書祠部郞齊建
武中為鎮北記室參軍侍皇大子講領丹陽邑中正時
歩兵校尉劉瓛徴士吳苞皆已卒京邑碩儒唯佟之而
已佟之明習事數當時國家吉凶禮則皆取决焉名重
於世歴歩兵校尉國子博士尋遷驃騎諮議參軍轉司
馬永元末京師兵亂佟之常集諸生講論孜孜不怠中
興初拜驍騎將軍高祖踐阼尊重儒術以佟之為尚書
左丞是時百度草創佟之依禮定議多所禆益天監二
年卒官年五十五高祖甚悼惜將贈之官故事左丞無
贈官者特詔贈黃門侍郞儒者榮之所著文章禮義百
許篇子朝隱朝晦
范縝字子真南鄉舞陰人也晉安北將軍汪六世孫祖
璩之中書郞父濛早卒縝少孤貧事母孝謹年未弱冠
聞沛國劉瓛聚衆講説始徃從之卓越不羣而勤學瓛
甚竒之親為之冠在瓛門下積年去来歸家恒芒屩布
衣徒行於路瓛門多車馬貴游縝在其門聊無恥愧既
長博通經術尤精三禮性質直好危言髙論不為士友
所安唯與外弟蕭琛善琛名曰口辯每服縝簡詣起家
齊寜蠻主簿累遷尚書殿中郞永明年中與魏氏和親
歳通聘好特簡才學之士以為行人縝及從弟雲蕭琛
琅邪顔幼明河東裴昭明相繼將命皆著名隣國於時
竟陵王子良盛招賓客縝亦預焉建武中遷領軍長史
出為宜都太守母憂去職歸居於南州義軍至縝墨絰
来迎髙祖與縝有西邸之舊見之甚悅及建康城平以
縝為晉安太守在郡清約資公禄而已視事四年徴為
尚書左丞縝去還雖親戚無所遺唯餉前尚書令王亮
縝仕齊時與亮同臺為郞舊相友至是亮被擯棄在家
縝自迎王師志在權軸既而所懷未滿亦常怏怏故私
相親結以矯時云後竟坐亮徙廣州語在亮傳初縝在
齊世嘗侍竟陵王子良子良精信釋教而縝盛稱無佛
子良問曰君不信因果世間何得有富貴何得有貧賤
縝答曰人之生譬如一樹花同發一枝俱開一蔕隨風
而墮自有拂簾幌墜於茵席之上自有闗籬牆落于溷
糞之側墜茵席者殿下是也落糞溷者下官是也貴賤
雖復殊途因果竟在何處子良不能屈深怪之縝退論
其理著神滅論曰或問予云神滅何以知其滅也荅曰
神即形也形即神也是以形存則神存形謝則神滅也
問曰形者無知之稱神者有知之名知與無知即事有
異神之與形理不容一形神相即非所聞也荅曰形者
神之質神者形之用是則形稱其質神言其用形之與
神不得相異也問曰神故非用不得為異其義安在荅
曰名殊而體一也問曰名既已殊體何得一荅曰神之
於質猶利之於刀形之於用猶刀之於利利之名非刀
也刀之名非利也然而捨利無刀捨刀無利未聞刀没
而利存豈容形亡而神在問曰刀之與利或如来説形
之與神其義不然何以言之木之質無知也人之質有
知也人既有如木之質而有異木之知豈非木有一人
有二邪荅曰異哉言乎人若有如木之質以為形又有
異木之知以為神則可如来論也今人之質質有知也
木之質質無知也人之質非木質也木之質非人質也
安有如木之質而復有異木之知哉問曰人之質所以
異木質者以其有知耳人而無知與木何異荅曰人無
無知之質猶木無有知之形問曰死者之形骸豈非無
知之質邪荅曰是無人質問曰若然者人果有如木之
質而有異木之知矣荅曰死者如木而無異木之知生
者有異木之知而無如木之質也問曰死者之骨骼非
生之形骸邪荅曰生形之非死形死形之非生形區已
革矣安有生人之形骸而有死人之骨骼哉問曰若生
者之形骸非死者之骨骼非死者之骨骼則應不由生
者之形骸不由生者之形骸則此骨骼從何而至此邪
荅曰是生者之形骸變為死者之骨骼也問曰生者之
形骸雖變為死者之骨骼豈不從生而有死則知死體
猶生體也荅曰如因榮木變為枯木枯木之質寜是榮
木之體問曰榮體變為枯體枯體即是榮體丝體變為
縷體縷體即是丝體有何别焉荅曰若枯即是榮榮即
是枯應榮時凋零枯時結實也又榮木不應變為枯木
以榮即枯無所復變也榮枯是一何不先枯後榮要先
榮後枯何也絲縷之義亦同此破問曰生形之謝便應
豁然都盡何故方愛死形綿歴未已耶荅曰生滅之體
要有其次故也夫欻而生者必欻而滅漸而生者必漸
而滅欻而生者飄驟是也漸而生者動植是也有欻有
漸物之理也問曰形即是神者手等亦是邪荅曰皆是
神之分也問曰若皆是神之分神既能慮手等亦應能
慮也荅曰手等亦應能有痛癢之知而無是非之慮問
曰慮為一為異荅曰知即是慮淺則為知深則為慮問
曰若爾應有二乎荅曰人體惟一神何得二問曰若不
得二安有痛癢之知復有是非之慮荅曰如手足雖異
總為一人是非痛癢雖復有異亦總為一神矣問曰是
非之慮不闗手足當闗何處荅曰是非之意心器所主
問曰心器是五藏之心非邪荅曰是也問曰五藏有何
殊别而心獨有是非之慮乎荅曰七竅亦復何殊而司
用不均問曰慮思無方何以知是心器所主荅曰五藏
各有所司無有能慮者是以心為慮本問曰何不寄在
眼等分中荅曰若慮可寄於眼分何故不寄於耳分邪
問曰慮體無本故可寄之於眼分眼目有本不假寄於
佗分也荅曰眼何故有本而慮無本茍無本於我形而
可徧寄於異地亦可張甲之情寄王乙之軀李丙之性
託趙丁之體然乎哉不然也問曰聖人形猶凡人之形
而有凡聖之殊故知形神異矣荅曰不然金之精者能
昭穢者不能昭有能昭之精金寜有不昭之穢質又豈
有聖人之神而寄凡人之器亦無凡人之神而託聖人
之體是以八采重瞳勛華之容龍顔馬口軒皥之狀形
表之異也比干之心七竅列角伯約之膽其大若拳此
心器之殊也是知聖人定分每絶常區非惟道革羣生
乃亦形超萬有凡聖均體所未敢安問曰子云聖人之
形必異於凡者敢問陽貨類仲尼項籍似大舜舜項孔
陽智革形同其故何邪荅曰珉似玉而非玉雞類鳳而
非鳳物誠有之人故宜爾項陽貌似而非實似心器不
均雖貌無益問曰凡聖之殊形器不一可也圓極理無
有二而丘旦殊姿湯文異狀神不侔色於此益明矣荅
曰聖同於心器形不必同也猶馬殊毛而齊逸玉異色
而均美是以晉棘荆和等價連城驊騮騄驪俱致千里
問曰形神不二既聞之矣形謝神滅理固宜然敢問經
云為之宗廟以鬼饗之何謂也荅曰聖人之教然也所
以弭孝子之心而厲偷薄之意神而明之此之謂矣問
曰伯有被甲彭生豕見墳素著其事寜是設教而已邪
荅曰妖怪茫茫或存或亡彊死者衆不皆為鬼彭生伯
有何獨能然乍為人豕未必齊鄭之公子也問曰易稱
故知鬼神之情狀與天地相似而不違又曰載鬼一車
其義云何荅曰有禽焉有獸焉飛走之别也有人焉有
鬼焉幽明之别也人滅而為鬼鬼滅而為人則未之知
也問曰知此神滅有何利用邪荅曰浮屠害政桑門蠧
俗風驚霧起馳蕩不休吾哀其獘思拯其溺夫竭財以
赴僧破産以趨佛而不恤親戚不憐窮匱者何良由厚
我之情深濟物之意淺是以圭撮渉於貧友吝情動於
顔也千鍾委於富僧歡意暢於容髮豈不以僧有多稌
之期友無遺秉之報務施闕於周急歸徳必於在已又
惑以茫昧之言懼以阿鼻之苦誘以虚誕之辭欣以兠
率之樂故捨逢掖襲横衣廢爼豆列缾鉢家家棄其親
愛人人絶其嗣續致使兵挫於行間吏空於官府粟罄
於惰遊貨殫於泥木所以姦宄弗勝頌聲尚擁惟此之
故其流莫已其病無限若陶甄禀於自然森羅均於獨
化忽焉自有怳爾而無來也不禦去也不追乘夫天理
各安其性小人甘其壟畆君子保其恬素耕而食食不
可窮也蠶而衣衣不可盡也下有餘以奉其上上無為
以待其下可以全生可以匡國可以覇君用此道也此
論出朝野諠譁子良集僧難之而不能屈縝在南累年
追還京既至以為中書郞國子博士卒官文集十卷子
胥字長才傳父學起家太學博士胥有口辯大同中常
兼主客郞對接北使遷平西湘東王諮議參軍侍宣城
王讀出為鄱陽内史卒於郡
嚴植之字孝源建平秭歸人也祖欽宋通直散騎常侍
植之少善莊老能𤣥言精觧喪服孝經論語及長徧治
鄭氏禮周易毛詩左氏春秋性淳孝謹厚不以所長髙
人少遭父憂因菜食二十三載後得風冷疾乃止齊永
明中始起家為廬陵王國侍郞遷廣漢王國右常侍王
誅國人莫敢視植之獨奔哭手營殯殮徒跣送喪墓所
為起冢葬畢乃還當時義之建武中遷員外郎散騎常
侍尋為康樂侯相在縣清白民吏稱之天監二年板後
軍騎兵參軍事高祖詔求通儒治五禮有司奏植之治
凶禮四年初置五經博士各開舘教授以植之兼五經
博士植之館在潮溝生徒常百數植之講五館生必至
聼者千餘人六年遷中撫軍記室參軍猶兼博士七年
卒於館時年五十二植之自疾後便不受廪俸妻子困
乏既卒喪無所寄生徒為市宅乃得成喪焉植之性仁
慈好陰徳雖在闇室未嘗怠也少嘗山行見一患者植
之問其姓名不能荅載與俱歸為營醫藥六日而死植
之為棺殮殯之卒不知何許人也嘗縁柵塘行見患人
臥塘側植之下車問其故云姓黃氏家本荆州為人傭
賃疾既危篤船主將發棄之於岸植之心惻然載還治
之經年而黄氏差請終身充奴僕以報厚恩植之不受
遺以資糧遣之其義行多如此撰凶禮儀注四百七十
九卷
賀瑒字徳璉㑹稽山陰人也祖道力善三禮仕宋為尚
書三公郞建康令瑒少傳家業齊時沛國劉瓛為㑹稽
府丞見瑒深器異之嘗與俱造吳郡張融指瑒謂融曰
此生神明聰敏將來當為儒者宗瓛還薦之為國子生
舉明經揚州祭酒俄兼國子助教歴奉朝請太學博士
太常丞遭母憂去職天監初復為太常丞有司舉治賓
禮召見説禮義髙祖異之詔朝朔望預華林講四年初
開五館以瑒兼五經博士别詔為皇太子定禮撰五經
義瑒悉禮舊事時高祖方創定禮樂瑒所建議多見施
行七年拜歩兵校尉領五經博士九年遇疾遣醫藥省
問卒於館時年五十九所著禮易老莊講疏朝廷博議
數百篇賓禮儀注一百四十五卷瑒於禮尤精館中生
徒常百數弟子明經對䇿至數十人二子革字文明少
通三禮及長徧治孝經論語毛詩左傳起家晉安王國
侍郞兼太學博士侍湘東王讀敕於永福省為邵陵湘
東武陵三王講禮稍遷湘東王府行參軍轉尚書儀曹
郞尋除秣陵令遷國子博士於學講授生徒常數百人
出為西中郎湘東王諮議參軍帶江陵令王初於府置
學以革領儒林祭酒講三禮荆楚衣冠聼者甚衆前後
再監南平郡為民吏所徳尋加貞威將軍兼平西長史
南郡太守革性至孝常恨貪祿代耕不及飬在荆州歴
為郡縣所得俸秩不及妻孥專擬還鄉造寺以申感思
大同六年卒官時年六十二弟季亦明三禮歴官尚書
祠部郎兼中書通事舍人累遷歩兵校尉中書黃門郎
兼著作
司馬筠字貞素河内溫人晉驃騎將軍譙烈王承七世
孫祖亮宋司空從事中郞父端齊奉朝請筠孤貧好學
師事沛國劉瓛彊力專精深為瓛所器異既長博通經
術尤明三禮齊建武中起家奉朝請遷王府行參軍天
監初為本州治中除暨陽令有清績入拜尚書祠部郎
七年安成太妃陳氏薨江州刺史安成王秀荆州刺史
始興王憺竝以慈母表解職詔不許還攝本任而太妃
在都喪祭無主舍人周捨議曰賀彦先稱慈母之子不
服慈母之黨婦又不從夫而服慈姑小功服無從故也
庾蔚之云非徒子不從母而服其黨孫又不從父而服
其慈由斯而言慈祖母無服明矣尋門内之哀不容自
同於常按父之祥􁆠子竝受弔今二王諸子宜以成服
日單衣一日為位受弔制曰二王在逺諸子宜攝祭事
捨又曰禮云縞冠𤣥武子姓之冠則世子衣服宜異於
常可著細布衣絹為領帶三年不聼樂又禮及春秋庶
母不世祭盖謂無王命者耳吳太妃既朝命所加得用
安成禮秩則當祔廟五世親盡乃毁陳太妃命數之重
雖則不異慈孫既不從服廟食理無傳祀子祭孫止是
㑹經文髙祖因是敕禮官議皇子慈母之服筠議宋朝
五服制皇子服訓飬母禮依庶母慈已宜從小功之制
按曽子問曰子游曰喪慈母禮歟孔子曰非禮也古者
男子外有傅内有慈母君命所使教子也何服之有鄭
𤣥注云此指謂國君之子也若國君之子不服則王者
之子不服可知又喪服經云君子子為庶母慈已者傳
曰君子子者貴人子也鄭元引内則三母止施於卿大
夫以此而推則慈母之服上不在五等之嗣下不逮三
士之息儻其服者止卿大夫尋諸侯之子尚無此服況
乃施之皇子謂宜依禮刋除以反前代之惑髙祖以為
不然曰禮言慈母凡有三條一則妾子之無母使妾之
無子者飬之命為母子服以三年喪服齊衰章所言慈
母是也二則嫡妻之子無母使妾飬之慈撫隆至雖均
乎慈愛但嫡妻之子妾無為母之義而恩深事重故服
以小功喪服小功章所以不直言慈母而云庶母慈已
者明異於三年之慈母也其三則子非無母正是擇賤
者視之義同師保而不無慈愛故亦有慈母之名師保
既無其服則此慈亦無服矣内則云擇於諸母與可者
使為子師其次為慈母其次為保母此其明文此言擇
諸母是擇人而為此三母非謂擇取兄弟之母也何以
知之若是兄弟之母其先有子者則是長妾長妾之禮
實有殊加何容次妾生子乃退成保母斯不可也又有
多兄弟之人於義或可若始生之子便應三母俱闕耶
由是推之内則所言諸母是謂三母非兄弟之母明矣
子游所問自是師保之慈非三年小功之慈也故夫子
得有此對豈非師保之慈母無服之證乎鄭𤣥不辯三
慈混為訓釋引彼無服以注慈已後人致謬實此之由
經言君子子者此雖起於大夫明大夫猶爾自斯以上
彌應不異故傳云君子子者貴人之子也總言曰貴則
無所不包經傳互文交相顯發則知慈加之義通乎大
夫以上矣宋代此科不乖禮意便加除削良是所疑於
是筠等請依制改定嫡妻之子母没為父妾所飬服之
五月貴賤竝同以為永制累遷王府諮議權知左丞事
尋除尚書左丞出為始興内史卒官子壽傳父業明三
禮大同中歴官尚書祠部郞出為曲阿令
卞華字昭丘濟陰寃句人也晉驃騎將軍忠貞公壼六
世孫父倫之給事中華㓜孤貧好學年十四召補國子
生通周易既長徧治五經與平原明山賓㑹稽賀瑒同
業友善起家齊豫章王國侍郎累遷奉朝請征西行參
軍天監初遷臨川王參軍事兼國子助教轉安成王功
曹參軍兼五經博士聚徒教授華博渉有機辯説經析
理為當時之冠江左以來鍾律絶學至華乃通焉遷尚
書儀曹郞出為吳令卒
崔靈恩清河武城人也少篤學從師徧通五經尤精三
禮三傳先在北仕為太常博士天監十三年歸國髙祖
以其儒術擢拜員外散騎侍郞累遷歩兵校尉兼國子
博士靈恩聚徒講授聼者常數百人性拙朴無風采及
觧經析理甚有精致京師舊儒咸稱重之助敎孔僉尤
好其學靈恩先習左傳服解不為江東所行及改説杜
義每文句常申服以難杜遂著左氏條義以明之時有
助敎虞僧誕又精杜學因作申杜難服以報靈恩世竝
行焉僧誕㑹稽餘姚人以左氏敎授聼者亦數百人其
該通義例當時莫及先是儒者論天互執渾盖二義論
盖不合於渾論渾不合於盖靈恩立義以渾盖為一焉
出為長沙内史還除國子博士講衆尤盛出為明威將
軍桂州刺史卒官靈恩集注毛詩二十二卷集注周禮
四十卷制三禮義宗四十七卷左氏經傳義二十二卷
左氏條例十卷公羊穀梁文句義十卷
孔僉㑹稽山陰人少師事何𦙍通五經尤明三禮孝經
論語講説竝數十徧生徒亦數百人歴官國子助敎三
為五經博士遷尚書祠部郞出為海鹽山陰二縣令僉
儒者不長政術在縣無績太清亂卒於家子俶𤣥頗涉
文學官至太學博士僉兄子元素又善三禮有盛名早
卒
盧廣范陽涿人自云晉司空從事中郞諶之後也諶没
死冉閔之亂晉中原舊族諶有後焉廣少明經有儒術
天監中歸國初拜員外散騎侍郞出為始安太守坐事
免頃之起為折衝將軍配千兵北伐還拜歩兵校尉兼
國子博士徧講五經時北來人儒學者有崔靈恩孫詳
蔣顯竝聚徒講説而音辭鄙拙惟廣言論清雅不類北
人僕射徐勉兼通經術深相賞好尋遷員外散騎常侍
博士如故出為信武桂陽嗣王長史尋陽太守又為武
陵王長史太守如故卒官
沈峻字士嵩吳興武康人家世農夫至峻好學與舅太
史叔明師事宗人沈麟士門下積年晝夜自課時或睡
寐輙以杖自擊其篤志如此麟士卒後乃出都徧遊講
肆遂博通五經尤長三禮初為王國中尉稍遷侍郞竝
兼國子助敎時吏部郞陸倕與僕射徐勉書薦峻曰五
經博士庾季逹湏換計公家必欲詳擇其人凡聖賢可
講之書必以周官立義則周官一書實為羣經源本此
學不傳多歴年世北人孫詳蔣顯亦經聼習而音革楚
夏故學徒不至惟助教沈峻特精此書比日時開講肆
羣儒劉嵒沈宏沈熊之徒竝執經下坐北靣受業莫不
歎服人無間言第謂宜即用此人命其專此一學周而
復始使聖人正典廢而更興累世絶業傳於學者勉從
之奏峻兼五經博士於館講授聽者常數百人出為華
容令還除員外散騎侍郞復兼五經博士時中書舍人
賀琛奉敕撰梁官乃啓峻及孔子袪補西省學士助撰
錄書成入兼中書通事舍人出為武康令卒官子文阿
傳父業尤明左氏傳太清中自國子助教為五經博士
傳峻業者又有吳郡張及㑹稽孔子雲官皆至五經博
士尚書祠部郞太史叔明吳興烏程人吳太史慈後也
少善莊老兼治孝經禮記其三𤣥尤精解當世冠絶每
講説聼者常五百餘人歴官國子助教邵陵王綸好其
學及出為江州携叔明之鎮王遷郢州又隨府所至輒
講授江外人士皆傳其學焉大同十三年卒時年七十
三
孔子袪㑹稽山隂人少孤貧好學耕耘樵採常懷書自
隨投閑則誦讀勤苦自勵遂通經術尤明古文尚書初
為長沙嗣王侍郞兼國子助教講尚書四十徧聼者常
數百人中書舍人賀琛受敕撰梁官啓子袪為西省學
士助撰錄書成兼司文侍郞不就乆之兼主客郞舍人
學士如故累遷湘東王國侍郞常侍員外散騎侍郞又
雲麾廬江公記室參軍轉兼中書通事舍人尋遷歩兵
校尉舍人如故髙祖撰五經講䟽及孔子正言專使子
袪檢閲羣書以為義證事竟敕子袪與右衛朱异左丞
賀琛於士林館遞日執經累遷通直正員郞舍人如故
中大同元年卒官時年五十一子祛凡著尚書義二十
巻集注尚書三十卷續朱异集注周易一百卷續何承
天集禮論一百五十卷
皇偘吳郡人青州刺史皇象九世孫也偘少好學師事
賀瑒精力專門盡通其業尤明三禮孝經論語起家兼
國子助教於學講説聼者數百人撰禮記講䟽五十巻
書成奏上詔付秘閣頃之召入壽光殿講禮記義髙祖
善之拜員外散騎侍郞兼助教如故性至孝常日限誦
孝經二十徧以擬觀世音經丁母憂解職還鄉里平西
邵陵王欽其學厚禮迎之偘既至因感心疾大同十一
年卒於夏首時年五十八所撰論語義十卷與禮記義
竝見重於世學者傳焉
陳吏部尚書姚察曰昔叔孫通講論馬上桓榮精力凶
荒既逄平定自致光寵若夫崔伏何嚴互有焉曼容佟
之講道於齊季不為時改賀瑒嚴植之之徒遭梁之崇
儒重道咸至髙官稽古之力諸子各盡之矣范縝墨絰
儌倖不遂其志宜哉
　
　
　
　
　
　
　梁書卷四十八
　梁書卷四十八考證
賀瑒傳常恨貪祿代耕不及飬○貪南史作食應從之
司馬筠傳喪服齊衰章所言慈母是也○慈母下南史
　有如母二字
崔靈恩傳制三禮義宗四十七卷○四十七南史作三
　十
孔子袪傳常懷書自隨投聞則誦讀○投南史作役
　
　
　
　
　
　
　
　
　梁書卷四十八考證
欽定四庫全書
　梁書卷四十九
　　唐　散　騎　常　侍　姚　思　亷　撰
　列傳第四十三
　文學上
　　到沆　　　丘遲　　劉苞　　袁峻
　　庾於陵(弟肩吾/)　　　劉昭　　何遜
　　鍾嶸　　　周興嗣　吳均
昔司馬遷班固書竝為司馬相如𫝊相如不預漢廷大
事盖取其文章尤著也固又為賈鄒枚路𫝊亦取其能
文𫝊焉范氏後漢書有文苑𫝊所載之人其詳已甚然
經禮樂而緯國家通古今而述羙惡非文莫可也是以
君臨天下者莫不敦悦其義缙紳之學咸貴尚其道古
往今來未之能易髙祖聰明文思光宅區㝢旁求儒雅
詔採異人文章之盛煥乎俱集每所御幸輒命羣臣賦
詩其文善者賜以金帛詣闕廷而獻賦頌者或引見焉
其在位者則沈約江淹任昉竝以文采妙絶當時至若
彭城到沆吳興丘遲東海王僧孺吳郡張率等或入直
文徳通讌壽光皆後來之選也約淹昉僧孺率别以功
迹論今綴到沆等文兼學者至太清中人為文學𫝊云
到沆字茂瀣彭城武原人也曽祖彦之宋將軍父撝齊
五兵尚書沆㓜聰敏五嵗時撝於屏風抄古詩沆請教
讀一遍便能諷誦無所遺失既長勤學善屬文工篆𨽻
羙風神容止可悦齊建武中起家後軍法曹參軍天監
初遷征虜主簿髙祖初臨天下收㧞賢俊甚愛其才東
宫建以為太子洗馬時文徳殿置學士省召髙才碩學
者待詔其中使校定墳史詔沆通籍焉時髙祖讌華光
殿命羣臣賦詩獨詔沆為二百字二刻使成沆於坐立
奏其文甚羙俄以洗馬管東宫書記散騎省優䇿文三
年詔尚書郎在職清能或人才髙妙者為侍郎以沆為
殿中曹侍郎沆從父兄溉洽竝有才名時皆相代為殿
中當世榮之四年遷太子中舎人沆為人不自伐不論
人長短樂安任昉南鄉范雲皆友善其年遷丹陽尹丞
以疾不能處職事遷北中郎諮議參軍五年卒官年三
十髙祖甚傷惜焉詔賜錢二萬布三十疋所著詩賦百
餘篇
丘遲字希範吳興烏程人也父靈鞠有才名仕齊官至
太中大夫遲八嵗便屬文靈鞠常謂氣骨似我黄門郎
謝超宗徵士何㸃竝見而異之及長州辟從事舉秀才
除太學博士遷大司馬行參軍遭父憂去職服闋除西
中郎參軍累遷殿中郎以母憂去職服除復為殿中郎
遷車騎録事參軍髙祖平京邑霸府開引為驃騎主簿
甚被禮遇時勸進梁王及殊禮皆遲文也髙祖踐阼拜
散騎侍郎俄遷中書侍郎領吳興邑中正待詔文徳殿
時髙祖著連珠詔羣臣繼作者數十人遲文最羙天監
三年出為永嘉太守在郡不稱職為有司所糾髙祖愛
其才寢其奏四年中軍將軍臨川王宏北伐遲為諮議
參軍領記室時陳伯之在北與魏軍來距遲以書喻之
伯之遂降還拜中書郎遷司徒從事中郎七年卒官時
年四十五所著詩賦行於世
劉苞字孝甞彭城人也祖勔宋司空父愃齊太子中庶
子苞四嵗而父終及年六七嵗見諸父常泣時伯叔父
悛繪等竝顯貴苞母謂其畏憚怒之苞對曰早孤不及
有識聞諸父多相似故心中欲悲無有佗意因而歔欷
母亦慟甚初苞父母及兩兄相繼亡沒悉假瘞焉苞年
十六始移墓所經營改葬不資諸父未幾皆畢繪常歎
服之少好學能屬文起家為司徒法曹行參軍不就天
監初以臨川王妃弟故自征虜主簿仍遷王中軍功曹
累遷尚書庫部侍郎丹陽尹丞太子太傅丞尚書殿中
侍郎南徐州治中以公事免久之為太子洗馬掌書記
侍講壽光殿自髙祖即位引後進文學之士苞及從兄
孝綽從弟孺同郡到溉溉弟洽從弟沆吳郡陸倕張率
竝以文藻見知多預讌坐雖仕進有前後其賞賜不殊
天監十年卒時年三十臨終呼友人南陽劉之遴託以
喪事務從儉率苞居官有能名性和而直與人交面折
其非退稱其羙情無所隠士友咸以此歎惜之
袁峻字孝髙陳郡陽夏人魏郎中令渙之八世孫也峻
早孤篤志好學家貧無書毎從人假借必皆抄寫自課
日五十紙紙數不登則不休息訥言語工文辭義師剋
京邑鄱陽王恢東鎮破岡峻隨王知管記事天監初鄱
陽國建以峻為侍郎從鎮京口王遷郢州兼都曹參軍
髙祖雅好辭賦時獻文於南闕者相望焉其藻麗可觀
或見賞擢六年峻乃擬楊雄官箴奏之髙祖嘉焉賜束
帛除員外散騎侍郎直文徳學士省抄史記漢書各為
二十卷又奉敕與陸倕各製新闕銘辭多不載
庾於陵字子介散騎常侍黔婁之弟也七嵗能言𤣥理
既長清警博學有才思齊隨王子隆為荆州召為主簿
使與謝朓宗夬抄撰羣書子隆代還又以為送故主簿
子隆尋為明帝所害僚吏畏避莫有至者唯於陵與夬
獨留經理喪事始安王遥光為撫軍引為行參軍兼記
室永元末除東陽遂安令為民吏所稱天監初為建康
獄平遷尚書工部郎待詔文徳殿出為湘州别駕遷驃
騎錄事參軍兼中書通事舎人俄領南郡邑中正拜太
子洗馬舎人如故舊事東宫官屬通為清選洗馬掌文
翰尤其清者近世用人皆取甲族有才望時於陵與周
捨竝擢充職髙祖曰官以人而清豈限以甲族時論以
為羙俄遷散騎侍郎改領荆州大中正累遷中書黄門
侍郎舎人中正竝如故出為宣毅晉安王長史廣陵太
守行府州事以公事免復起為通直郎尋除鴻臚卿復
領荆州大中正卒官時年四十八文集十巻弟肩吾
肩吾字子慎八嵗能賦詩特為兄於陵所友愛初為晉
安王國常侍仍遷王宣恵府行參軍自是每王徙鎮肩
吾常隨府歴王府中郎雲麾參軍竝兼記室參軍中大
通三年王為皇太子兼東宫通事舎人除安西湘東王
録事參軍俄以本官領荆州大中正累遷中録事諮議
參軍太子率更令中庻子初太宗在藩雅好文章士時
肩吾與東海徐摛吳郡陸杲彭城劉遵劉孝儀儀弟孝
威同被賞接及居東宫又開文徳省置學士肩吾子信
摛子陵吳郡張長公北地傅宏東海鮑至等充其選齊
永明中文士王融謝朓沈約文章始用四聲以為新變
至是轉拘聲韻彌尚麗靡復踰於往時時太子與湘東
王書論之曰吾軰亦無所遊賞止事披閱性既好文時
復短詠雖是庸音不能閣筆有慙伎癢更同故態比見
亰師文體懦鈍殊常競學浮踈争為闡緩𤣥冬修夜思
所不得既殊比興正背風騷若夫六典三禮所施則有
地吉凶嘉賓用之則有所未聞吟詠情性反擬内則之
篇操筆寫志更摹酒誥之作遲遲春日翻學歸藏湛湛
江水遂同大𫝊吾既拙於為文不敢輕有掎摭但以當
世之作歴方古之才人逺則楊馬曹王近則潘陸顔謝
而觀其遣辭用心了不相似若以今文為是則古文為
非若昔賢可稱則今體宜棄俱為盍各則未之敢許又
時有效謝康樂裴鴻臚文者亦頗有惑焉何者謝客吐
言天拔出於自然時有不拘是其糟粕裴氏乃是良史
之才了無篇什之羙是為學謝則不届其精華但得其
冗長師裴則蔑絶其所長惟得其所短謝故巧不可階
裴亦質不宜慕故胷馳臆斷之侣好名忘實之類方分
肉於仁獸逞郤克於邯鄲入鮑忘臭效尤致禍决羽謝
生豈三千之可及伏膺裴氏懼兩唐之不𫝊故玉徽金
銑反為拙目所嗤巴人下里更合郢中之聽陽春髙而
不和妙聲絶而不尋竟不精討錙銖覈量文質有異巧
心終愧妍手是以握瑜懐玉之士瞻鄭邦而知退章甫
翠履之人望閩鄉而歎息詩既若此筆又如之徒以煙
墨不言受其驅染紙札無情任其揺襞甚矣哉文之横
流一至於此至如近世謝朓沈約之詩任昉陸倕之筆
斯實文章之冠冕述作之楷模張士簡之賦周升逸之
辯亦成佳手難可復遇文章未墜必有英絶領袖之者
非弟而誰每欲論之無可與語思吾子建一共商㩁辯
兹清濁使如涇渭論茲月旦類彼汝南朱丹既定雌黄
有别使夫懐䑕知慙濫竽自耻譬斯袁紹畏見子將同
彼盗牛遥羞王烈相思不見我勞如何太清中侯景㓂
䧟亰都及太宗即位以肩吾為度支尚書時上流諸蕃
竝據州拒景景矯詔遣肩吾使江州喻當陽公大心大
心尋舉州降賊肩吾因逃入建昌界久之方得赴江陵
未幾卒文集行於世
劉昭字宣卿平原髙唐人晉太尉寔九世孫也祖伯龍
居父憂以孝聞宋武帝敕皇太子諸王竝往弔慰官至
少府卿父彪齊征虜晉安王記室昭㓜清警七嵗通老
莊義既長勤學善屬文外兄江淹早相稱賞天監初起
家奉朝請累遷征北行參軍尚書倉部郎尋除無錫令
歴為宣恵豫章王中軍臨川記室初昭伯父肜集衆家
晉書注干寳晉紀為四十卷至昭又集後漢同異以注
范曄書世稱博悉遷通直郎出為剡令卒官集注後漢
一百八十巻㓜童𫝊十卷文集十卷子縚字言明亦好
學通三禮大同中為尚書祠部郎尋去職不復仕縚弟
緩字含度少知名歴官安西湘東王記室時西府盛集
文學緩居其首除通直郎俄遷鎮南湘東王中錄事復
隨府江州卒
何遜字仲言東海郯人也曽祖承天宋御史中丞祖翼
員外郎父詢齊太尉中兵參軍遜八嵗能賦詩弱冠州
舉秀才南鄉范雲見其對䇿大相稱賞因結忘年交好
自是一文一詠雲輒嗟賞謂所親曰頃觀文人質則過
儒麗則傷俗其能含清濁中今古見之何生矣沈約亦
愛其文嘗謂遜曰吾每讀卿詩一日三復猶不能已其
為名流所稱如此天監中起家奉朝請遷中衛建安王
水曹行參軍兼記室王愛文學之士日與遊宴及遷江
州遜猶掌書記還為安西安成王參軍事兼尚書水部
郎母憂去職服闋除仁威廬陵王記室復隨府江州未
幾卒東海王僧孺集其文為八卷初遜文章與劉孝綽
竝見重於世世謂之何劉世祖著論論之云詩多而能
者沈約少而能者謝朓何遜時有㑹稽虞騫工為五言
詩名與遜相埒官至王國侍郎其後又有㑹稽孔翁歸
濟陽江避竝為南平王大司馬府記室翁歸亦工為詩
避博學有思理更注論語孝經二人竝有文集
鍾嶸字仲偉潁川長社人晉侍中雅七世孫也父蹈齊
中軍參軍嶸與兄岏弟嶼竝好學有思理嶸齊永明中
為國子生明周易衞軍王儉領祭酒頗賞接之舉本州
秀才起家王國侍郎遷撫軍行參軍出為安國令永元
末除司徒行參軍天監初制度雖革而日不暇給嶸乃
言曰永元肇亂坐弄天爵勲非即戎官以賄就揮一金
而取九列寄片札以招六校騎都塞市郎将填街服既
纓組尚為臧獲之事職唯黄散猶躬胥徒之役名實淆
紊兹焉莫甚臣愚謂軍官是素族士人自有清貫而因
斯受爵一宜削除以懲僥競若吏姓寒人聽極其門品
不當因軍遂濫清級若僑雜傖楚應在綏附正宜嚴斷
禄力絶其妨正直乞虚號而已謹竭愚忠不恤衆口敕
付尚書行之遷中軍臨川王行參軍衡陽王元簡出守
㑹稽引為寧朔記室專掌文翰時居士何𦙍築室若邪
山山發洪水漂拔樹石此室獨存元簡命嶸作瑞室頌
以旌表之辭甚典麗遷西中郎晉安王記室嶸嘗品古
今五言詩論其優劣名為詩評其序曰氣之動物物之
感人故揺蕩性情形諸舞詠欲以照爥三才輝麗萬有
靈祗待之以致饗幽微藉之以昭告動天地感鬼神莫
近於詩昔南風之辭卿雲之頌厥義敻矣夏歌曰鬰陶
乎予心楚謠云名余曰正則雖詩體未全然略是五言
之濫觴也逮漢李陵始著五言之目古詩眇邈人代難
詳推其文體固是炎漢之制非衰周之倡也自王楊枚
馬之徒辭賦競爽而吟詠靡聞從李都尉訖班婕妤將
百年間有婦人焉一人而已詩人之風頓已缺喪東亰
二百載中唯有班固詠史質木無文致降及建安曹公
父子篤好斯文平原兄弟鬰為文棟劉楨王粲為其羽
翼次有攀龍託鳯自致於屬車者盖將百計彬彬之盛
大備於時矣爾後陵遲衰幑訖於有晉太康中三張二
陸兩潘一左勃爾復興踵武前王風流未沬亦文章之
中興也永嘉時貴黄老尚虚談于時篇什理過其辭淡
乎寡味爰及江表幑波尚𫝊孫綽許詢桓庾諸公皆平
典似道徳論建安之風盡矣先是郭景純用俊上之才
創變其體劉越石仗清剛之氣贊成厥羙然彼衆我寡
未能動俗逮義熙中謝益壽斐然繼作元嘉初有謝靈
運才髙辭盛富豔難蹤固已含跨劉郭陵轢潘左故知
陳思為建安之傑公幹仲宣為輔陸機為太康之英安
仁景陽為輔謝客為元嘉之雄顔延年為輔此皆五言
之冠冕文辭之命世夫四言文約意廣取效風騷便可
多得每苦文煩而意少故世罕習焉五言居文辭之要
是衆作之有滋味者也故云㑹於流俗豈不以指事遣
形窮情寫物最為詳切者邪故詩有六義焉一曰興二
曰賦三曰比文已盡而意有餘興也因物喻志比也直
書其事寓言寫物賦也𢎞斯三義酌而用之幹之以風
力潤之以丹采使味之者無極聞之者動心是詩之至
也若専用比興則患在意深意深則辭躓若但用賦體
則患在意浮意浮則文散嬉成流移文無止泊有蕪漫
之累矣若乃春風春鳥秋月秋蟬夏雲暑雨冬月祁寒
斯四候之感諸詩者也嘉㑹寄詩以親離羣託詩以怨
至於楚臣去境漢妾辭宫或骨横朔野或魂逐飛蓬或
負戈外戍或殺氣雄邊塞客衣單霜閨淚盡又士有解
珮出朝一去忘反女有揚蛾入寵再盼傾國凡斯種種
感蕩心靈非陳詩何以展其義非長歌何以釋其情故
曰詩可以羣可以怨使窮賤易安幽居靡悶莫尚於詩
矣故辭人作者罔不愛好今之士俗斯風熾矣裁能勝
衣甫就小學必甘心而馳騖焉於是庸音雜體各為家
法至於膏腴子弟恥文不逮終朝㸃綴分夜呻吟獨觀
謂為警䇿衆視終淪平鈍次有輕蕩之徒笑曹劉為古
拙謂鮑昭義皇上人謝朓今古獨歩而師鮑昭終不及
日中市朝滿學謝朓劣得黄鳥度青枝徒自棄於髙聼
無渉於文流矣嶸觀王公搢紳之士毎博論之餘何嘗
不以詩為口實隨其嗜欲商㩁不同淄渑竝汎朱紫相
奪諠譁競起准的無依近彭城劉士章俊賞之士疾其
淆亂欲為當世詩品口陳標榜其文未遂嶸感而作焉
昔九品論人七畧裁士校以賓實誠多未值至若詩之
為技較爾可知以類推之殆同博奕方今皇帝資生知
之上才體沉鬰之幽思文麗日月學究天人昔在貴遊
已為稱首况八紘既掩風靡雲蒸抱玉者連肩握珠者
踵武固以睨漢魏而弗顧吞晉宋於胷中諒非農歌轅
議敢致流别嶸之今録庶周遊於閭里均之於談笑耳
頃之卒官岏字長岳官至府參軍建康平著良史𫝊十
巻嶼字季望永嘉郡丞天監十五年敕學士撰徧畧嶼
亦預焉兄弟竝有文集
周興嗣字思纂陳郡項人漢太子太傅堪後也髙祖凝
晉征西府參軍宜都太守興嗣世居姑孰年十三遊學
亰師積十餘載遂博通記𫝊善属文嘗歩自姑孰投宿
逆旅夜有人謂之曰子才學邁世初當見識貴臣卒被
知英主言終不測所之齊隆昌中侍中謝朏為吳興太
守唯與興嗣談文史而已及罷郡還因大相稱薦本州
舉秀才除桂陽郡丞太守王嶸素相賞好禮之甚厚髙
祖革命興嗣奏休平賦其文甚羙髙祖嘉之拜安成王
國侍郎直華林省其年河南獻儛馬詔興嗣與待詔到
沆張率為賦髙祖以興嗣為工擢貟外散騎侍郎進直
文徳壽光省是時髙祖以三橋舊宅為光宅寺敕興嗣
與陸倕各製寺碑及成俱奏髙祖用興嗣所製者自是
銅表銘柵塘碣北伐檄次韻王義之書千字竝使興嗣
為文每奏髙祖輒稱善加賜金帛九年除新安郡丞秩
滿復為員外散騎侍郎佐撰國史十二年遷給事中撰
文如故興嗣兩手先患風疽是年又染癘疾左目盲髙
祖撫其手嗟曰斯人也而有斯疾也手疏治疽方以賜
之其見惜如此任昉又愛其才常言曰周興嗣若無疾
旬日當至御史中丞十四年除臨川郡丞十七年復為
給事中直西省左衛率周捨奉敕注髙祖所製歴代賦
啟興嗣助焉普通二年卒所撰皇帝實録皇徳記起居
注職儀等百餘卷文集十卷
吳均字叔庠吳興故鄣人也家世寒賤至均好學有俊
才沈約嘗見均文頗相稱賞天監初栁惲為吳興召補
主簿日引與賦詩均文體清㧞有古氣好事者或斆之
謂為吳均體建安王偉為揚州引兼記室掌文翰王遷
江州補國侍郎兼府城局還除奉朝請先是均表求撰
齊春秋書成奏之髙祖以其書不實使中書舎人劉之
遴詰問數條竟支離無對敕付省焚之坐免職尋有敕
召見使撰通史起三皇訖齊代均草本紀世家功已畢
唯列𫝊未就普通元年率時年五十二均注范曄後漢
書九十卷著齊春秋三十卷廟記十卷十二州記十六
卷錢唐先賢𫝊五卷續文釋五卷文集二十卷先是有
廣陵髙爽濟陽江洪㑹稽虞騫竝工屬文爽齊永明中
贈衞軍王儉詩為儉所賞及領丹陽尹舉爽郡孝廉天
監初歴官中軍臨川王參軍出為晉陽令坐事繫治作
鑊魚賦以自况其文甚工後遇赦獲免頃之卒洪為建
陽令坐事死騫官至王國侍郎竝有文集
　
　
　
　
　
　
　
　
　
　
　
　
　
　梁書卷四十九
　梁書巻四十九考證
到沆𫝊時髙祖讌華光殿○光監本訛元今從南史改
　正
袁峻𫝊峻乃擬楊雄官箴奏之○官南史作書
庾肩吾𫝊肩吾字子慎○子慎南史作慎之
周興嗣𫝊次韻王羲之書千字並使興嗣為文○宋史
　李至𫝊言千字文乃梁武帝得鍾繇書破碑千餘字
　命周興嗣次韻而成今以為王羲之異矣
　
　
　
　
　
　
　
　梁書卷四十九考證
欽定四庫全書
　梁書卷五十
　　唐　散　騎　常　侍　姚　思　亷　撰
　列𫝊第四十四
　文學下
　　劉峻　　劉沼　　謝幾卿　劉勰
　　王籍　　何思澄　劉杳　　謝徵
　　臧嚴　　伏挺　　庾仲容　陸雲公
　　任孝恭　顔協
劉峻字孝標平原平原人父珽宋始興内史峻生朞月
母攜還鄉里宋泰始初青州䧟魏峻年八嵗為人所畧
至中山中山富人劉實愍峻以束帛贖之教以書學魏
人聞其江南有戚屬更徙之桑乾峻好學家貧寄人廡
下自課讀書常燎麻炬從夕逹旦時或昏睡爇其髮既
覺復讀終夜不寐其精力如此齊永明中從桑乾得還
自謂所見不博更求異書聞京師有者必往祈借清河
崔慰祖謂之書滛時竟陵王子良博招學士峻因人求
為子良國職吏部尚書徐孝嗣抑而不許用為南海王
侍郎不就至明帝時蕭遥欣為豫州為府刑獄禮遇甚
厚遥欣尋卒久之不調天監初召入西省與學士賀蹤
典校祕書峻兄孝慶時為青州刺史峻請假省之坐私
載禁物為有司所奏免官安成王秀好峻學及遷荆州
引為户曹叅軍給其書籍使抄錄事類名曰類苑未及
成復以疾去因遊東陽紫巖山築室居焉為山栖志其
文甚羙髙祖招文學之士有髙才者多被引進擢以不
次峻率性而動不能隨衆沉浮髙祖頗嫌之故不任用
乃著辨命論以寄其懐曰主上嘗與諸名賢言及管輅
歎其有竒才而位不逹時有在赤墀之下預聞斯議歸
以告余余謂士之窮通無非命也故謹述天㫖因言其
畧云臣觀管輅天才英偉珪璋特秀實海内之髦傑豈
日者卜祝之流而官止少府丞年終四十八天之報施
何其寡歟然則髙才而無貴仕饕餮而居大位自古所
歎焉獨公明而已哉故性命之道窮通之數夭閼紛綸
莫知其辨仲任蔽其源子長闡其惑至於鶡冠甕牖必
以懸天有期鼎貴髙門則曰唯人所召譊譊讙唯異端
俱起蕭逺論其本而不暢其流子𤣥語其流而未詳其
本嘗試言之曰夫道生萬物則謂之道生而無主謂之
自然自然者物見其然不知所以然同焉皆得不知所
以得鼓動陶鑄而不為功庶類混成而非其力生之無
亭毒之心死之豈䖍劉之志墜之淵泉非其怒昇之霄
漢非其悦蕩乎大乎萬寳以之化確乎純乎一化而不
易化而不易則謂之命命也者自天之命也定於㝠兆
終然不變鬼神莫能預聖哲不能謀觸山之力無以抗
倒日之誠弗能感短則不可緩之於寸隂長則不可急
之於箭漏至徳未能踰上智所不免是以放勛之代浩
浩襄陵天乙之時焦金流石文公疐其尾宣尼絶其糧
顔囘敗其叢蘭冉耕歌其芣苡夷叔斃淑媛之言子輿
困臧倉之訴聖賢且猶若此而况庸庸者乎至乃伍貟
浮屍於江流三閭沉骸於湘渚賈大夫沮志於長沙馮
都尉皓髪於郎署君山鴻漸鎩羽儀於髙雲敬通鳯起
摧迅翮於風穴此豈才不足而行有遺哉近代有沛國
劉瓛瓛弟璡竝一時之秀士也瓛則闗西孔子通渉六
經循循善誘服膺儒行璡則志烈秋霜心貞崑玉亭亭
髙竦不雜風塵皆毓徳於衡門竝馳聲於天地而官有
微於侍郎位不登於執㦸相繼徂落宗祀無饗因斯兩
賢以言古則昔之玉質金相英髦秀逹皆擯斥於當年
韞竒才而莫用候草木以共凋與麋鹿而同死膏塗平
原骨填川谷湮滅而無聞者豈可勝道哉此則宰衡之
與皂𨽻容彭之與殤子猗頓之與黔婁陽文之與敦洽
咸得之於自然不假道於才智故曰死生有命富貴在
天其斯之謂矣然命體周流變化非一或先號後笑或
始吉終凶或不召自來或因人以濟交錯紛糾循環倚
伏非可以一理徵非可以一途驗而其道宻微寂寥忽
慌無形可以見無聲可以聞必御物以效靈亦憑人而
成象譬天王之冕旒任百官以司職而或者覩湯武之
龍躍謂龕亂在神功聞孔墨之挺生謂英睿擅竒響視
彭韓之豹變謂鷙猛致人爵見張桓之朱紱謂明經拾
青紫豈知有力者運之而趨乎故言而非命有六蔽焉
余請陳其梗槩夫靡顔腻理哆噅顣頞形之異也朝秀
辰終龜鶴千嵗年之殊也聞言如響智昏菽麥神之辨
也同知三者定乎造化榮辱之境獨曰由人是知二五
而未識於十其蔽一也龍犀日角帝王之表河目龜文
公侯之相撫鏡知其將刑壓紐顯其膺録星虹樞電昭
聖徳之符夜哭聚雲鬰興王之瑞皆兆發於前期渙汗
於後葉若謂驅貔虎奮尺劍入紫幑升帝道則未逹窅
冥之情未測神明之數其蔽二也空桑之里變成洪川
歴陽之都化為魚鼈楚師屠漢卒睢河鯁其流秦人坑
趙士沸聲若雷震火炎崐岳磔石與琬琰俱焚嚴霜夜
零蕭艾與芝蘭共盡雖㳺夏之英才伊顔之殆庶焉能
抗之哉其蔽三也或曰明月之珠不能無類夏后之璜
不能無考故亭伯死於縣長長卿卒於園令才非不傑
也主非不明也而碎結緑之鴻輝殘懸黎之夜色抑尺
之量有短哉若然者主父偃公孫𢎞對䇿不升第歴説
而不入牧豕淄原見棄州部設令忽如過隙溘死霜露
其為詬恥豈崔馬之流乎及至開東閣列五鼎電照風
行聲馳海外寧前愚而後智先非而終是將榮悴有定
數天命有至極而謬生妍蚩其蔽四也夫虎嘯風馳龍
興雲屬故重華立而元凱升辛受生而飛亷進然則天
下善人少惡人多闇主衆明君寡而薰蕕不同器梟鸞
不接翼是使渾沌檮杌踵武雲臺之上仲容庭堅耕耘
巖石之下横謂廢興在我無繋於天其蔽五也彼戎狄
者人面獸心宴安鴆毒以誅殺為道徳以蒸報為仁義
雖大風立於青丘鑿齒奮於華野比于狼戾曽何足踰
自金行不競天地版蕩左帶沸脣乗閒電發遂覆瀍洛
傾五都居先王之桑梓竊名號於中縣與三皇競其氓
黎五帝角其區㝢種落繁熾充牣神州嗚呼福善禍滛
徒虚言耳豈非否泰相傾盈縮逓運而汩之以人其蔽
六也然所謂命者死生焉貴賤焉貧富焉理亂焉禍福
焉此十者天之所賦也愚智善惡此四者人之所行也
夫神非舜禹心異朱均才絓中庸在於所習是以素絲
無恒𤣥黄代起鮑魚芳蘭入而自變故季路學於仲尼
厲風霜之節楚穆謀於潘崇成悖逆之禍而商臣之惡
盛業光於後嗣仲由之善不能息其結纓斯則邪正由
於人吉凶存乎命或以鬼神害盈皇天輔徳故宋公一
言法星三徙殷帝自翦千里來雲善惡無徵未洽斯義
且于公髙門以待封嚴母掃墓以望喪此君子所以自
彊不息也如使仁而無報奚為修善立名乎斯徑廷之
辭也夫聖人之言顯而晦㣲而婉幽逺而難聞河漢而
不極或立教以進庸惰或言命以窮性靈積善餘慶立
教也鳯鳥不至言命也今以其片言辨其要趨何異乎
夕死之類而論春秋之變哉且荆昭徳音丹雲不卷周
宣祈雨珪璧斯罄于叟種徳不逮勛華之髙延年殘獷
未甚東陵之酷為善一為惡均而禍福異其流廢興殊
其迹蕩蕩上帝豈如是乎詩云風雨如晦鷄鳴不已故
善人為善焉有息哉夫食稻粱進芻豢衣狐貉襲冰紈
觀窈眇之竒儛聼雲和之琴瑟此生人之所急非有求
而為也修道徳習仁義敦孝悌立忠貞漸禮樂之腴潤
蹈先王之盛則此君子之所急非有求而為也然則君
子居正體道樂天知命明其無可奈何識其不由智力
逝而不召來而不距生而不喜死而不慼瑤臺夏屋不
能説其神土室編蓬未足憂其慮不充詘於富貴不遑
遑於所欲豈有史公董相不遇之文乎論成中山劉沼
致書以難之凡再反峻竝為申析以答之會沼卒不見
峻後報者峻乃為書以序之曰劉侯既有斯難值余有
天倫之慼竟未之致也尋而此君長逝化為異物緒言
餘論藴而莫𫝊或有自其家得而示余者悲其音徽未
沫而其人已亡青簡尚新而宿草將列泫然不知涕之
無從雖隙駟不留尺波電謝而秋菊春蘭英華靡絶故
存其梗槩更酬其㫖若使墨翟之言無爽宣室之談有
徵冀東平之樹望咸陽而西靡盖山之泉聞弦歌而赴
節但懸劍空壟有恨如何其論文多不載峻又嘗為自
序其畧曰余自比馮敬通而有同之者三異之者四何
則敬通雄才冠世志剛金石余雖不及之而節亮慷慨
此一同也敬通值中興明君而終不試用余逢命世英
主亦擯斥當年此二同也敬通有忌妻至於身操井臼
余有悍室亦令家道轗軻此三同也敬通當更始之世
手握兵符躍馬食肉余自少迄長戚戚無懽此一異也
敬通有一子仲文官成名立余禍同伯道永無血胤此
二異也敬通膂力方剛老而益壯余有犬馬之疾溘死
無時此三異也敬通雖芝殘蕙焚終填溝壑而為名賢
所慕其風流郁烈芬芳久而彌盛余聲塵寂漠世不吾
知魂魄一去将同秋草此四異也所以自力為叙遺之
好事云峻居東陽吳會人士多從其學普通二年卒時
年六十門人諡曰元靖先生
劉沼字明信中山魏昌人六代祖輿晉驃騎将軍沼㓜
善屬文既長博學仕齊起家奉朝請冠軍行參軍天監
初拜後軍臨川王記室參軍秣陵令卒
謝幾卿陳郡陽夏人曽祖靈運宋臨川内史父超宗齊
黄門郎竝有重名於前代幾卿㓜清辯當世號曰神童
後超宗坐事徙越州路出新亭渚幾卿不忍辭訣遂投
赴江流左右馳救得不沉溺及居父憂哀毁過禮服闋
召補國子生齊文恵太子自臨䇿試謂祭酒王儉曰幾
卿本長𤣥理今可以經義訪之儉承㫖發問幾卿隨事
辨對辭無滯者文恵大稱賞焉儉謂人曰謝超宗為不
死矣既長好學博渉有文采起家豫章王國常侍累遷
車騎法曹行参軍相國祭酒出為寜國令入補尚書殿
中郎太尉晉安王主簿天監初除征虜鄱陽王記室尚
書三公侍郎尋為治書侍御史舊郎官轉為此職者世
謂為南奔幾卿頗失志多陳疾臺事畧不復理徙為散
騎侍郎累遷中書郎國子博士尚書左丞幾卿詳悉故
實僕射徐勉每有疑滯多詢訪之然性通脱會意便行
不拘朝憲甞預樂遊苑宴不得醉而還因詣道邊酒瓐
停車褰幔與車前三騶對飲時觀者如堵幾卿處之自
若後以在省署夜著犢鼻褌與門生登閣道飲酒酣嘑
為有司糾奏坐免官尋起為國子博士俄除河東太守
秩未滿陳疾觧尋除太子率更令遷鎮衞南平王長史
普通六年詔遣領軍將軍西昌侯蕭淵藻督衆軍北伐
幾卿啓求行擢為軍師長史加威戎将軍軍至渦陽退
敗幾卿坐免官居宅在白楊石井朝中交好者載酒從
之賓客滿坐時左丞庾仲容亦免歸二人意志相得竝
肆情誕縱或乗露車厯遊郊野既醉則執鐸挽歌不屑
物議湘東王在荆鎮與書慰勉之幾卿答曰下官自奉
違南浦卷迹東郊望日臨風瞻言佇立仰尋恵渥陪奉
遊宴漾桂棹於清池席落英於曽岨蘭香兼御羽觴競
集側聽餘論沐浴𤣥流濤波之辯懸河不足譬春藻之
辭麗文無以匹莫不相顧動容服心勝口不覺春日為
遥更謂脩夜為促嘉會難常摶雲易逺言念如昨忽焉
素秋恩光不遺善謔逺降因事罷歸豈云栖(缺/)匪商官
(缺/)理就一廛田家作苦實符清誨本乏金覊之飾無假
玉璧為資徒以老使形疎疾令心阻沉滯牀簟彌歴七
旬夢幻俄頃憂傷在念竟知無益思自袪遣尋理滌意
即以任命為膏酥擥鏡照形飜以支離代萱樹故得仰
慕徽猷永言前哲鬼谷深栖接輿髙舉遯名屠肆發迹
關市其人緬邈餘流可想若令亡者有知寧不縈悲𤣥
壤悵隔芳塵如其逝者可作必當昭被光景懽同遊豫
使夫一介老圃得簉虚心末席去日已疎來侍未孱連
劍飛鳬擬非其類懐私茂徳竊用涕零幾卿雖不持檢
操然於家門篤睦兄才卿早卒其子藻幼孤幾卿撫養
甚至及藻成立歴清官公府祭酒主簿皆幾卿奨訓之
力也世以此稱之幾卿未及序用病卒文集行於世
劉勰字彦和東莞莒人祖靈真宋司空秀之弟也父尚
越騎校尉勰早孤篤志好學家貧不婚娶依沙門僧祐
與之居處積十餘年遂博通經論因區别部類録而序
之今定林寺經藏勰所定也天監初起家奉朝請中軍
臨川王宏引兼記室遷車騎倉曹參軍出為太末令政
有清績除仁威南康王記室兼東宫通事舎人時七廟
饗薦已用蔬果而二郊農社猶有犧牲勰乃表言二郊
宜與七廟同改詔付尚書議依勰所陳遷歩兵校尉兼
舎人如故昭明太子好文學深愛接之初勰撰文心雕
龍五十篇論古今文體引而次之其序曰夫文心者言
為文之用心也昔涓子琴心王孫巧心心哉美矣夫故
用之焉古來文章以雕縟成體豈取騶奭羣言雕龍也
夫宇宙緜邈黎獻紛雜㧞萃出類智術而已嵗月飄忽
性靈不居騰聲飛實制作而已夫肖貌天地禀性五才
擬耳目於日月方聲氣乎風雷其超出萬物亦已靈矣
形甚草木之脆名踰金石之堅是以君子處世樹徳建
言豈好辯哉不得已也予齒在踰立嘗夜夢執丹漆之
禮器隨仲尼而南行旦而寤廼怡然而喜大哉聖人之
難見也廼小子之垂夢歟自生人以來未有如夫子者
也敷讃聖㫖莫若注經而馬鄭諸儒𢎞之已精就有深
觧未足立家唯文章之用實經典枝條五禮資之以成
六典因之致用君臣所以炳煥軍國所以昭明詳其本
源莫非經典而去聖久逺文體觧散辭人愛竒言貴浮
詭飾羽尚畫文繡鞶帨離本彌甚將遂訛濫盖周書論
辭貴乎體要尼父陳訓惡乎異端辭訓之異宜體於要
於是搦筆和墨乃始論文詳觀近代之論文者多矣至
如魏文述典陳思序書應瑒文論陸機文賦仲治流别
宏範翰林各照隅隙鮮觀衢路或臧否當時之才或銓
品前脩之文或汎舉雅俗之㫖或撮題篇章之意魏典
密而不周陳書辯而無當應論華而踈略陸賦巧而碎
亂流别精而少功翰林淺而寡要又君山公幹之徒吉
甫士龍之軰汎議文意往往間出竝未能振葉以尋根
觀瀾而索源不述先哲之誥無益後生之慮盖文心之
作也本乎道師乎聖體乎經酌乎緯變乎騷文之樞紐
亦云極矣若乃論文叙筆則囿别區分原始以表末釋
名以章義選文以定篇敷理以舉統上篇以上綱領明
矣至於割情析表籠圈條貫摛神性圖風勢苞㑹通閲
聲字崇賛於時序褒貶於才略怊悵於知音耿介於程
器長懐序志以馭羣篇下篇以下毛目顯矣位理定名
彰乎大易之數其為文用四十九篇而已夫銓叙一文
為易彌綸羣言為難雖復輕采毛髪深極骨髓或有曲
意密源似近而逺辭所不載亦不勝數矣及其品評成
文有同乎舊談者非雷同也勢自不可異也有異乎前
論者非茍異也理自不可同也同之與異不屑古今擘
肌分理唯務折𠂻案轡文雅之塲而環絡藻繪之府亦
幾乎備矣但言不盡意聖人所難識在缾管何能矩矱
茫茫往代既洗予聞𦕈𦕈來世儻塵彼觀既成未為時
流所稱勰自重其文欲取定於沈約約時貴盛無由自
逹乃負其書候約出千之於車前状若貨鬻者約便命
取讀大重之謂為深得文理常陳諸几案然勰為文長
於佛理亰師寺塔及名僧碑誌必請勰製文有敕與慧
震沙門於定林寺撰經證功畢遂啟求出家先燔鬢髪
以自誓敕許之乃於寺變服改名慧地未朞而卒文集
行於世
王籍字文海琅邪臨沂人祖逺宋光禄勲父僧祐齊驍
騎將軍籍七嵗能屬文及長好學博渉有才氣樂安任
昉見而稱之嘗於沈約坐賦詠得燭甚為約賞齊末為
冠軍行參軍累遷外兵記室天監初除安成王主簿尚
書三公郎廷尉正歴餘姚錢塘令竝以放免久之除輕
車湘東王諮議參軍隨府㑹稽郡境有雲門天柱山籍
嘗遊之或累月不反至若邪溪賦詩其略云蟬噪林逾
静鳥鳴山更幽當時以為文外獨絶還為大司馬從事
中郎遷中散大夫尤不得志遂徒行市道不擇交逰湘
東王為荆州引為安西府諮議參軍帶作塘令不理縣
事日飲酒人有訟者鞭而遣之少時卒文集行於世子
碧亦有文才先籍卒
何思澄字元静東海郯人父敬叔齊征東録事參軍餘
杭令思澄少勤學工文辭起家為南康王侍郎累遷安
成王左常侍兼太學博士平南安成王行參軍兼記室
隨府江州為遊廬山詩沈約見之大相稱賞自以為弗
逮約郊居宅新構閣齋因命工書人題此詩於壁傅昭
常請思澄製釋奠詩辭又典麗除廷尉正天監十五年
敕太子詹事徐勉舉學士入華林撰徧略勉舉思澄等
五人以應選遷治書侍御史宋齊以來此職稍輕天監
初始重其選車前依尚書二丞給三騶執盛印青囊舊
事糾彈官印綬在前故也久之遷秣陵令入兼東宫通
事舎人除安西湘東王録事參軍兼舎人如故時徐勉
周捨以才具當朝竝好思澄學常遞日招致之昭明太
子薨出為黟縣令遷除宣恵武陵王中録事參軍卒官
時年五十四文集十五卷初思澄與宗人遜及子朗俱
擅文名時人語曰東海三何子朗最多思澄聞之曰此
言誤耳如其不然故當歸遜思澄意謂宜在已也子朗
字世明早有才思工清言周捨每與共談服其精理嘗
為敗冢賦擬莊周馬棰其文甚工世人語曰人中爽爽
何子朗歴官員外散騎侍郎出為固山令卒時年二十
四文集行於世
劉杳字士深平原平原人也祖乗民宋冀州刺史父懐
慰齊東陽太守有清績在齊書良政𫝊杳年數嵗徴士
明僧紹見之撫而言曰此兒實千里之駒十三丁父憂
每哭哀感行路天監初為太學博士宣恵豫章王行參
軍杳少好學博綜羣書沈約任昉以下每有遺忘皆訪
問焉嘗於約坐語及宗廟犠樽約云鄭𤣥答張逸謂為
畫鳯皇尾娑娑然今無復此器則不依古杳曰此言未
必可按古者樽彛皆刻木為鳥獸鑿頂及背以出内酒
頃魏世魯郡地中得齊大夫子尾送女器有犧樽作犧
牛形晉永嘉賊曹嶷於青州發齊景公冢又得二樽形
亦為牛象二處皆古之遺器知非虚也約大以為然約
又云何承天纂文竒博其書載張仲師及長頸王事此
何出杳曰仲師長尺二寸唯出論衡長頸是毗騫王朱
建安扶南以南記云古來至今不死約即取二書尋檢
一如杳言約郊居宅時新構閣齋杳為賛二首并以所
撰文章呈約約即命工書人題其贊于壁仍報杳書曰
生平愛嗜不在人中林壑之懽多與事奪日暮塗殫此
心往矣猶復少存閑逺徵懐清曠結宇東郊匪云止息
政復頗寄夙心時得休偃仲長遊居之地休璉所述之
美望慕空深何可髣髴君愛素情多恵以二贊辭采妍
富事義畢舉句韻之間光影相照便覺此地自然十倍
故知麗辭之益其事𢎞多輒當置之閣上坐卧嗟覽别
卷諸篇並為名製又山寺既為警䇿諸賢從時復髙竒
觧頤愈疾義兼乎此遲比叙㑹更共申析其為約所賞
如此又在任昉坐有人餉昉􁥽酒而作榐字昉問杳此
字是不杳對曰葛洪字苑作木旁吝昉又曰酒有千日
醉當是虚言杳云桂陽程鄉有千里酒飲之至家而醉
亦其例也昉大驚曰吾自當遺忘實不憶此杳云出楊
元鳯所撰置郡事元鳯是魏代人此書仍載其賦云三
重五品商溪摖里時即檢楊記言皆不差王僧孺被敕
撰譜訪杳血脉所因杳云桓譚新論云太史三代世表
旁行邪上並效周譜以此而推當起周代僧儒歎曰可
謂得所未聞周捨又問杳尚書官著紫荷槖相𫝊云挈
囊竟何所出杳答曰張安世𫝊曰持橐簪筆事孝武皇
帝數十年韋昭張晏注竝云橐囊也近臣簪筆以待顧
問范岫撰字書音訓又訪杳焉其博識彊記皆此類也
尋佐周捨撰國史出為臨津令有善績秩滿縣民三百
餘人詣闕請留敕許焉杳以疾陳解還除雲麾晉安王
府參軍詹事徐勉舉杳及顧協等五人入華林撰徧略
書成以本官兼廷尉正又以足疾觧因著林庭賦王僧
孺見之歎曰郊居以後無復此作普通元年復除建康
正遷尚書駕部郎數月徙署儀曹郎僕射勉以臺閣文
議専委杳焉出為餘姚令在縣清潔人有饋遺一無所
受湘東王發教襃稱之還除宣恵湘東王記室參軍母
憂去職服闋復為王府記室兼東宫通事舎人大通元
年遷步兵校尉兼舎人如故昭明太子謂杳曰酒非卿
所好而為酒厨之職政為不愧古人耳俄有敕代裴子
野知著作郎事昭明太子薨新宫建舊人例無停者敕
特留杳焉仍注太子徂歸賦稱為博悉僕射何敬容奏
轉杳王府諮議髙祖曰劉杳湏先經中書仍除中書侍
郎尋為平西湘東王諮議參軍兼舎人知著作如故遷
為尚書左丞大同二年卒官時年五十杳治身清儉無
所嗜好為性不自伐不論人短長及覩釋氏經教常行
慈忍天監十七年自居母憂便長斷腥羶持齋蔬食及
臨終遺命歛以法服載以露車還葬舊墓隨得一地容
棺而已不得設靈筵祭醊其子遵行之杳自少至長多
所著述撰要雅五卷楚辭草木䟽一卷髙士𫝊二卷東
宫新舊記三十卷古今四部書目五卷竝行於世
謝徵字𤣥度陳郡陽夏人髙祖景仁宋尚書左僕射祖
稚宋司徒主簿父璟少與從叔朓俱知名齊竟陵王子
良開西邸招文學璟亦預焉隆昌中為明帝驃騎諮議
參軍領記室遷中書郎晉安内史髙祖平亰邑為霸府
諮議梁臺黄門郎天監初累遷司農卿秘書監左民尚
書明威將軍東陽太守髙祖用為侍中固辭年老求金
紫未序㑹疾卒徵幼聰慧璟異之常謂親從曰此兒非
常器所憂者壽若天假其年吾無恨矣既長羙風采好
學善屬文初為安西安成王法曹遷尚書金部三公二
曹郎豫章王記室兼中書舎人遷除平北諮議參軍兼
鴻臚卿舎人如故徴與河東裴子野沛國劉顯同官友
善子野嘗為寒夜直宿賦以贈徴徴為感友賦以酬之
時魏中山王元略還北髙祖餞於武徳殿賦詩三十韻
限三刻成徵二刻便就其辭甚羙髙祖再覧焉又為臨
汝侯淵猷製放生文亦見賞於世中大通元年以父䘮
去職續又丁母憂詔起為貞威將軍還攝本任服闋除
尚書左丞三年昭明太子薨髙祖立晉安王綱為皇太
子將出詔唯召尚書左僕射何敬容宣恵將軍孔休源
及徵三人與議徴時年位尚輕而任遇已重四年累遷
中書郎鴻臚卿舎人如故六年出為北中郎豫章王長
史南蘭陵太守大同二年卒官時年三十七友人琅邪
王籍集其文為二十卷
臧嚴字彦威東莞莒人也曽祖壽宋左光禄祖凝齊尚
書右丞父稜後軍參軍嚴㓜有孝性居父憂以毁聞孤
貧勤學行止書卷不離於手初為安成王侍郎轉常侍
從叔未甄為江夏郡擕嚴之官於塗作屯遊賦任昉見
而稱之又作七算辭亦富麗性孤介於人間未嘗造請
僕射徐勉欲識之嚴終不詣遷冠軍行參軍侍湘東王
讀累遷王宣恵輕車府參軍兼記室嚴於學多所諳記
尤精漢書諷誦畧皆上口王嘗自執四部書目以試之
嚴自甲至丁卷中各對一事并作者姓名遂無遺失其
博洽如此王遷荆州隨府轉西中郎安西錄事參軍歴
監義陽武寜郡累任皆蠻左前郡守常選武人以兵鎮
之嚴獨以數門生單車入境羣蠻悦服遂絶㓂盗王入
為石頭戍軍事除安右録事王遷江州為鎮南諮議參
軍卒官文集十卷
伏挺字士標父暅為豫章内史在良吏𫝊挺㓜敏悟七
嵗通孝經論語及長有才思好屬文為五言詩善効謝
康樂體父友人樂安任昉深相歎異常曰此子日下無
䨇齊末州舉秀才對䇿為當時第一髙祖義師至挺迎
謁於新林髙祖見之甚悦謂曰顔子引為征東行參軍
時年十八天監初除中軍參軍事宅居在潮溝於宅講
論語聽者傾朝遷建康正俄以劾免久之入為尚書儀
曹郎遷西中郎記室參軍累為晉陵武康令罷縣還仍
於東郊築室不復仕挺少有盛名又善處當世朝中勢
素多與交遊故不能久事隱静時僕射徐勉以疾假還
宅挺致書以觀其意曰昔士徳懐顧戀興數日輔嗣思
友情勞一旬故知深心所係貴賤一也况復恩隆世親
義重知已道庇生人徳𢎞覆盖而朝野懸隔山川邈殊
雖咳唾時沾而顔色不覯東山之歎豈云旋復西風可
懐孰能無思加以静居廓處顧影莫酬秋風四起園林
易色涼野寂寞寒蟲吟叫懐抱不可直置情慮不能無
託時因吟詠動輒盈篇楊生沉鬰且猶覆盎恵子五車
彌多踳駮一日聊呈小文不期過賞還逮隆渥累牘兼
翰紙縟字磨誦復無已徒恨許與過當有傷準的昔子
建不欲妄讃陳琳恐見嗤哂後代今之過奢餘論將不
有累清談挺竄迹草萊事絶聞見藉以謳謠得之輿牧
仰承有事砭石仍成簡通娛腸悦耳稍從擯落宴處榮
觀務在滌除綺羅絲竹二列頓遣方丈員案三桮僅存
故以道變區中情沖域外操彼絃誦賁茲觀損追留侯
之却粒念韓卿之辭榮睠想東都屬懐南岳鑚仰來貺
有符下風雖云幸甚然則未喻雖復帝道康寧走馬行
却由庚得所寅亮有歸悠悠之人展氏猶且攘袂浩浩
白水寗叟方欲褰裳是知君子拯物義非狥已思與赤
松子遊誰其克遂願驅之仁壽綏此多福雖則不言四
時行矣然後黔首有庇薦紳靡奪白駒不在空谷屠羊
豫蒙其賚豈不休哉豈不休哉昔杜真自閉深室郎宗
絶迹幽野難矣誠非所希井丹髙潔相如慢世尚復遊
渉權門雍容鄉邑常謂此道為泰每竊慕之方念擁箒
延思以陳侍者請至農隙無待邀求挺誠好屬文不㑹
今世不能促節局歩以應流俗事等昌菹謬彼偏嗜是
用不羞固陋無憚龍門昔敬通之賞景卿孟公之知仲
蔚止乎通人猶稱盛羙况在時宗彌為未易近以蒲槧
勿用箋素多闕聊効東方獻書丞相湏得善寫更請潤
訶儻逢子侯比復削牘勉報曰復覽來書累牘兼翰事
苞出處言兼語黙事義周悉意致深逺發函伸紙倍増
憤歎卿雄州擢秀弱冠升朝穿綜百家佃漁六學觀眸
表其韶慧視色見其英朗若魯國之名駒邁雲中之白
鶴及占顯邑試吏腴壤将有武城弦歌桐鄉謠詠豈與
卓魯斷斷同年而語邪方當見賞良能有加寵授飾茲
簮帶寘彼周行而欲逺慕卷舒用懐愚智既知益之為
累爰悟滿則辭多髙蹈風塵良所欽挹况以金商戒節
素秋御序蕭條林野無人相樂偃卧墳籍遊浪儒𤣥物
我兼忘寵辱誰滯誠乃歡羡用有殊同今逖聽旁求興
懐寤宿白駒空谷幽人引領貧賤為耻鳥獸難羣故當
捐此薜蘿出從鵷鷺無乖隠顯不亦休哉吾智乏佐時
才慙濟世禀承朝則不敢荒寜力弱途遥愧心非一天
下有道堯人何事得因疲病念彼閑逸若使車書混合
尉候無警作樂制禮紀石封山然後乃返服衡門實為
多幸但夙有風欬遘兹虚眩瘠類士安羸同長孺簿領
沉廢臺閣未理娛耳爛腸因事而息非闗欲追松子逺
慕留侯若乃天假之年自當靖恭所職擬非倫匹良覺
辭費覽復循環爽焉如失清塵獨逺白雲飄蕩依然何
極猥降書札示之文翰覽復成誦流連縟紙昔仲宣才
敏藉中郎而表譽正平頴悟頼北海以騰聲望古料今
吾有慙徳儻成卷帙力為稱首無令獨耀隨掌空使辭
人扼腕式閭願見宜事掃門亦有來思赴其懸榻輕苔
魚網别當以薦城闕之歎曷日無懐所遲萱蘇書不盡
意挺後遂出仕尋除南臺治書因事納賄當被推劾挺
懼罪遂變服為道人久之藏匿後遇赦乃出大心寺㑹
邵陵王為江州擕挺之鎮王好文義深被恩禮挺因此
還俗復隨王遷鎮郢州徴入為亰尹挺留夏首久之還
亰師太清中客遊吳興吳郡侯景亂中卒著邇說十卷
文集二十卷子知命先隨挺事邵陵王掌書記亂中王
於郢州奔敗知命仍下投侯景常以其父宦途不至深
怨朝廷遂盡心事景景襲郢州圍巴陵軍中書檄皆其
文也及景纂位為中書舎人専任權寵勢傾内外景敗
被執送江陵於獄中幽死挺弟捶亦有才名先為邵陵
王所引歴為記室中記室參軍
庾仲容字仲容潁川􁆘陵人也晉司空氷六代孫祖徽
之宋御史中丞父漪齊邵陵王記室仲容㓜孤為叔父
泳所養既長杜絶人事専精篤學晝夜手不輟卷初為
安西法曹行參軍泳時已貴顯吏部尚書徐勉擬泳子
晏嬰為宫僚泳垂泣曰兄子幼孤人才粗可願以晏嬰
所沗逥用之勉許焉因轉仲容為太子舎人遷安成王
主簿時平原劉孝標亦為府佐竝以彊學為王所禮接
遷晉安功曹史歴為永康錢唐武康令治縣竝無異績
多被劾久之除安成王中記室當出隨府皇太子以舊
恩特降餞宴賜詩曰孫生陟陽道吳子朝歌縣未若樊
林舉置酒臨華殿時軰榮之遷安西武陵王諮議參軍
除尚書左丞坐推糾不直免仲容博學少有盛名頗任
氣使酒好危言髙論士友以此少之唯與王籍謝幾卿
情好相得二人時亦不調遂相追隨誕縱酣飲不復持
檢操久之復為諮議參軍出為黟縣令及太清亂客遊
㑹稽遇疾卒時年七十四仲容抄諸子書三十卷衆家
地理書二十卷列女𫝊三巻文集二十巻竝行於世
陸雲公字子龍吳郡人也祖閑州别駕父完寧逺長史
雲公五嵗誦論語毛詩九嵗讀漢書畧能記憶從祖倕
沛國劉顯質問十事雲公對無所失顯歎異之既長好
學有才思州舉秀才累遷宣恵武陵王平西湘東王行
參軍雲公先製太伯廟碑吳興太守張纉罷郡經途讀
其文歎曰今之蔡伯喈也纉至都掌選言之於髙祖召
兼尚書儀曹郎頃之即真入直壽光省以本官知著作
郎事俄除著作郎累遷中書黄門郎竝掌著作雲公善
奕棋嘗夜侍御坐武冠觸燭火髙祖笑謂曰燭燒卿貂
髙祖將用雲公為侍中故以此言戯之也是時天淵池
新製鯿魚舟形濶而短髙祖暇日常汎此舟在朝唯引
太常劉之遴國子祭酒到溉右衛朱异雲公時年位尚
輕亦預焉其恩遇如此太清元年卒時年三十七髙祖
悼惜之手詔曰給事黄門侍郎掌著作陸雲公風尚優
敏後進之秀奄然殂謝良以惻然可剋日舉哀賻錢五
萬布四十匹張纉時為湘州與雲公叔襄兄晏子書曰
都信至承賢兄子賢弟黄門殞折非唯貴門䘮寳實有
識同悲痛惋傷惜不能已已賢兄子賢弟神情早著標
令弱年經目所覩殆無再問懐橘抱柰禀自天情倨坐
列薪非因外奬學以聚之則一箸能立問以辯之則師
心獨寤始踰弱嵗辭藝通洽升降多士秀也詩流見與
齒過肩隨禮殊拜絶懐抱相得忘其年義朝遊夕宴一
載于斯翫古披文終晨訖暮平生知舊零落稍盡老夫
記意其數幾何至若此生寜可多過賞心樂事所寄伊
人弟遷職瀟湘維舟洛汭將離之際彌見情𣢾夕次帝
郊亟淹信宿徘徊握手忍分岐路行役數年覊病侵廹
識慮惛怳久絶人世憑几口授素無其功翰動若飛彌
有多愧京洛遊故咸成雲雨唯有此生音塵數嗣形迹
之外不為逺近隔情襟素之中豈以風霜改節客遊半
紀志切首丘日望東歸更敦昔欵如何此别永成異世
揮袂之初人誰自保但恐衰謝無復前期不謂華齡方
春掩質埋玉之恨撫事多情想引進之情懐抱素篤友
于之至兼深家寳奄有此恤當何可言臨白増悲言以
無次雲公從兄才子亦有才名歴官中書郎宣成王友
太子中庶子廷尉卿先雲公卒才子雲公文集竝行於
世
任孝恭字孝恭臨淮臨淮人也曽祖農夫宋南豫州刺
史孝恭幼孤事母以孝聞精力勤學家貧無書常崎嶇
從人假借每讀一徧諷誦畧無所遺外祖丘它與髙祖
有舊髙祖聞其有才學召入西省撰史初為奉朝請進
直壽光省為司文侍郎俄兼中書通事舎人勑遣製建
陵寺刹下銘又啟撰髙祖集序文竝富麗自是専掌公
家筆翰孝恭為文敏速受詔立成若不留意毎奏髙祖
輙稱善累賜金帛孝恭少從蕭寺雲法師讀經論明佛
理至是蔬食持戒信受甚篤而性頗自伐以才能尚人
於時軰中多有忽畧世以此少之太清二年侯景㓂逼
孝恭啟募兵𨽻蕭正徳屯南岸及賊至正徳舉衆入賊
孝恭還赴臺臺門已閉因奔入東府尋為賊所攻城䧟
見害文集行於世
顏協字子和琅邪臨沂人也七代祖含晉侍中國子祭
酒西平靖侯父見逺博學有志行初齊和帝之鎮荆州
也以見逺為録事參軍及即位於江陵以為治書侍御
史俄兼中丞髙祖受禪見逺乃不食發憤數日而卒髙
祖聞之曰我自應天從人何預天下士大夫事而顔見
逺乃至於此也協幼孤養於舅氏少以器局見稱博渉
羣書工於草𨽻釋褐湘東王國常侍又兼府記室世祖
出鎮荆州轉正記室時吳郡顧協亦在蕃邸與協同名
才學相亞府中稱為二協舅陳郡謝暕卒協以有鞠養
恩居䘮如伯叔之禮議者重焉又感家門事義不求顯
逹恒辭徵辟遊於蕃府而已大同五年卒時年四十二
世祖甚歎息之為懐舊詩以傷之其一章曰𢎞都多雅
度信乃含賓實鴻漸殊未昇上才淹下秩協所撰晉仙
𫝊五篇日月災異圖兩卷遇火湮滅有二子之儀之推
竝早知名之推承聖中仕至正員郎中書舎人
陳吏部尚書姚察曰魏文帝稱古之文人鮮能以名節
自全何哉夫文者妙發性靈獨㧞懐抱易邈等夷必興
矜露大則凌慢侯王小則慠蔑朋黨速忌離訧啟自此
作若夫屈賈之流斥桓馮之擯放豈獨一世哉盖恃才
之禍也羣士值文明之運摛艶藻之辭無鬱抑之虞不
遭向時之患羙矣劉氏之論命之徒也命也者聖人罕
言歟就而必之非經意也
　
　
　
　
　
　
　
　
　
　
　
　
　梁書卷五十
　梁書卷五十考證
劉峻𫝊敬通鳯起摧迅翮於風穴○穴南本作次
謝幾卿𫝊尋為治書侍御史○南史無侍字
何思澄𫝊父敬叔齊征東録事參軍餘杭令○南史父
　敬叔齊長城令有能名
　
　
　
　
　
　
　
　
　
　
　梁書卷五十考證
欽定四庫全書
　梁書卷五十一
　　唐　散　騎　常　侍　姚　思　亷　撰
　列𫝊第四十五
　處士
　　何　㸃(弟𦙍/)阮孝緒　　陶𢎞景　　諸葛璩
　　沈　顗　　劉恵斐　　范元琰　　劉　訏
　　劉　歊　　庾　詵　　張孝秀　　庾承先
易曰君子遯世無悶獨立不懼孔子稱長沮桀溺隠者
也古之隱者或耻聞禪代髙讓帝玉以萬乘為垢辱之
死亡而無悔此則輕生重道希世間出隠之上者也或
託仕監門寄臣柱下居易而以求其志處汙而不愧其
色此所謂大隱隐於市朝又其次也或躶體佯狂盲瘖
絶世棄禮樂以反道忍孝慈而不恤此全身逺害得大
雅之道又其次也然同不失語黙之致有幽人貞吉矣
與夫没身亂世争利干時者豈同年而語哉孟子曰今
人之於爵禄得之若其生失之若其死淮南子曰人皆
鑒於止水不鑒於流潦夫可以揚清激濁抑貪止競其
惟隱者乎自古帝王莫不崇尚其道雖唐堯不屈巢許
周武不降夷齊以漢髙肆慢而長揖黄綺光武按法而
折意嚴周自茲以來世有人矣有梁之盛繼紹風猷斯
乃道徳可宗學藝可範故以備處士篇云
何㸃字子晳廬江灊人也祖尚之宋司空父鑠宜都太
守鑠素有風疾無故害妻坐法死㸃年十一幾至滅性
及長感家禍欲絶婚宦尚之彊為之娶琅邪王氏禮畢
將親迎㸃累涕泣求執本志遂得罷容貌方雅博通羣
書善談論家本甲族親姻多貴仕㸃雖不入城府而遨
遊人世不簪不帶或駕柴車躡草屩恣心所適致醉而
歸士大夫多慕從之時人號為通隱兄求亦隱居吳郡
虎丘山求卒㸃菜食不飲酒訖于三年要帶减半宋泰
始末徵太子洗馬齊初累徴中書郎太子中庶子並不
就與陳郡謝􁊞吳國張融㑹稽孔稚珪為莫逆友從弟
遁以東籬門園居之稚珪為築室焉園内有卞忠貞冢
㸃植花卉於冡側每飲必舉酒酹之初褚淵王儉為宰
相㸃謂人曰我作齊書贊云淵既世族儉亦國華不賴
舅氏遑恤國家王儉聞之欲候㸃知不可見乃止豫章
王嶷命駕造㸃點從後門遁去司徒竟陵王子良欲就
見之點時在法輪寺子良乃往請點角巾登席子良欣
悦無已遺㸃嵇叔夜酒杯徐景山酒鐺點少時嘗患渴
痢積歲不愈後在吳中石佛寺建講於講所晝寢夢一
道人形貌非常授丸一掬夢中服之自此而差時人以
為淳徳所感性通脫好施與逺近致遺一無所逆隨復
散焉嘗行經朱雀門街有自車後盗㸃衣者見而不言
傍有人擒盗與之㸃乃以衣施盗盗不敢受㸃命告有
司盗懼乃受之催令急去㸃雅有人倫識鑒多所甄㧞
知吳興丘遲於幼童稱濟陽江淹於寒素悉如其言點
既老又娶魯國孔嗣女嗣亦隱者也㸃雖婚亦不與妻
相見築别室以處之人莫喻其意也吳國張融少時免
官而為詩有髙尚之言㸃答詩曰昔聞東都日不在簡
書前雖戱也而融久病之及㸃後婚融始為詩贈㸃曰
惜哉何居士薄暮遘荒淫㸃亦病之而無以釋也髙祖
與㸃有舊及踐阼手詔曰昔因多暇得訪逸軌坐修竹
臨清池忘今語古何其樂也蹔别丘園十有四載人事
艱阻亦何可言自應運在天每思相見密邇物色勞甚
山阿嚴光排九重踐九等談天人叙故舊有所不臣何
傷於髙文先以皮弁謁子桓伯况以縠綃見文叔求之
往䇿不無前例今賜卿鹿皮巾等後數日望能入也㸃
以巾褐引入華林園髙祖甚悅賦詩置酒恩禮如舊仍
下詔曰前徴士何㸃髙尚其道志安容膝脫落形骸棲
志窅冥朕日昃思治尚想前哲况親得同時而不與為
政喉脣任切必俟邦良誠望恵然屈居獻替可徵為侍
中辭疾不赴乃復詔曰徴士何點居貞物表縱心塵外
夷坦之風率由自逺往因素志頗申讌言眷彼子陵情
兼惟舊昔仲虞邁俗受俸漢朝安道勉志不辭晉禄此
蓋前代盛軌往賢所同可議加資給竝出在所日費所
湏太官别給既人髙曜卿故事同垣下天監三年卒時
年六十八詔曰新除侍中何點棲遲衡泌白首不淪奄
至殞䘮倍懐傷惻可給第一品材一具賻錢二萬布五
十疋喪事所湏内監經理又敕㸃弟𦙍曰賢兄徵君弱
冠拂衣華首一操心遊物表不滯近跡脫落形骸寄之
逺理性情勝致遇興彌髙文㑹酒徳撫際逾逺朕膺籙
受圖思長聲教朝多君子既貴成雅俗野有外臣宜𢎞
此難進方賴清徽式隆大業昔在布衣情期早著資以
仲虞之秩待以子陵之禮聽覽暇日角巾引見窅然汾
射茲焉有託一旦萬古良懐震悼卿友于純至親從凋
亡偕老之願致使反奪纒綿永恨伊何可任永矣奈何
㸃無子宗人以其從弟耿子遲任為嗣
𦙍字子季㸃之弟也年八歲居憂哀毁若成人既長好
學師事沛國劉瓛受易及禮記毛詩又入鍾山定林寺
聽内典其業皆通而縱情誕節時人未之知也唯瓛與
汝南周顒深器異之起家齊秘書郎遷太子舎人出為
建安太守為政有恩信民不忍欺每伏臘放囚還家依
期而返入為尚書三公郎不拜遷司徒主簿注易又解
禮記於卷背書之謂為隠義累遷中書郎員外散騎常
侍太尉從事中郎司徒右長史給事黄門侍郎太子中
庻子領國子博士丹陽邑中正尚書令王儉受詔撰新
禮未就而卒又使特進張緒續成之緒又卒屬在司徒
竟陵王子良子良以讓𦙍乃置學士二十人佐𦙍撰録
永明十年遷侍中領歩兵校尉轉為國子祭酒鬱林嗣
位𦙍為后族甚見親待累遷左民尚書領驍騎中書令
領臨海巴陵王師𦙍雖貴顯常懐止足建武初已築室
郊外號曰小山恒與學徒遊處其内至是遂賣園宅欲
入東山未及發聞謝朏罷吳興郡不還恐後之乃拜表
辭職不待報輒去明帝大怒使御史中丞袁昻奏収𦙍
尋有詔許之𦙍以㑹稽山多靈異往遊焉居若邪山雲
門寺初𦙍二兄求㸃竝棲遁求先卒至是𦙍又隱世號
點為大山𦙍為小山亦曰東山永元中徴太常太子詹
事竝不就髙祖霸府建引𦙍為軍謀祭酒與書曰想恒
清豫縱情林壑致足懽也既内絶心戰外勞物役以道
養和履候無爽若邪擅羙東區山川相屬前世嘉賞是
為樂土僕推遷簿官自東徂西悟言素對用成睽闋傾
首東顧曷日無懐疇昔懽遇曳裙儒肆實欲卧遊千載
畋漁百氏一行為吏此事遂乖屬以世道威夷仍離屯
故投袂數千剋黜舋禍思得矚卷諮款寓情古昔夫豈
不懐事與願謝君清襟素託棲寄不近中居人世殆同
隱淪既俯拾青組又脫屣朱黻但理存用捨義貴隨時
往識禍萌實為先覺超然獨善有識欽嗟今者為邦貧
賤咸恥好仁由已幸無凝滯比别具白此未盡言今遣
候承音息矯首還翰慰其引領𦙍不至髙祖踐阼詔為
特進右光禄大夫手敕曰吾猥當期運膺此樂推而顧
已蒙蔽昧於治道雖復劬勞日昃思致隆平而先王遺
範尚藴方䇿自舉之用存乎其人兼以世道澆暮爭詐
繁起改俗遷風良有未易自非以儒雅𢎞朝髙尚軌物
則汨流所至莫知其限治人之與治身獨善之與兼濟
得失去取為用孰多吾雖不學頗好博古尚想髙塵每
懷撃節今世務紛亂憂責是當不得不屈道巖阿共成
世羙必望深逹往懐不吝濡足今遣領軍司馬王果宣
㫖諭意遲面在近果至𦙍單衣鹿巾執經卷下牀跪受
詔書就席伏讀𦙍因謂果曰吾昔於齊朝欲陳兩三條
事一者欲正郊丘二者欲更鑄九鼎三者欲樹雙闕世
𫝊晉室欲立闕王丞相指牛頭山云此天闕也是則未
明立闕之意闕者謂之象魏縣象法於其上浹日而收
之象者法也魏者當塗而髙大貌也鼎者神器有國所
先故王孫滿斥言楚子頓盡圎丘國郊舊典不同南郊
祀五帝靈威仰之類圎丘祀天皇大帝北極大星是也
往代合之郊丘先儒之巨失今梁徳告始不宜遂因前
謬卿宜詣闕陳之果曰僕之鄙劣豈敢輕議國典此當
敬俟叔孫生耳𦙍曰卿詎不遣𫝊詔還朝拜表留與我
同遊邪果愕然曰古今不聞此例𦙍曰檀弓兩卷皆言
物始自卿而始何必有例果曰今君遂當邈然絶世猶
有致身理不𦙍曰卿但以事見推吾年已五十七月食
四斗米不盡何容得有宦情昔荷聖王眄識今又蒙旌
賁甚願詣闕謝恩但比腰脚大惡此心不遂耳果還以
𦙍意奏聞有敕給白衣尚書禄𦙍固辭又敕山隂庫錢
月給五萬𦙍又不受乃敕𦙍曰頃者學業淪廢儒術將
盡閭閻搢紳尠聞好事吾毎思𢎞奨其風未移當扆興
言為歎本欲屈卿蹔出開導後生既屬廢業此懐未遂
延佇之勞載盈夢想理舟虚席湏俟來秋所望恵然申
其宿抱耳卿門徒中經明行修厥數有幾且欲瞻彼堂
堂寘此周行便可具以名聞副其勞望又曰比嵗學者
殊為寡少良由無復聚徒故明經斯廢每一念此為之
慨然卿居儒宗加以徳素當敕後進有意向者就卿受
業想深思誨誘使斯文載興於是遣何子朗孔壽等六
人於東山受學太守衡陽王元簡深加禮敬月中常命
駕式閭談論終日𦙍以若邪處勢迫隘不容生徒乃遷
秦望山山有飛泉西起學舎即林成援因巖為堵别為
小閤室寢處其中躬自啟閉僮僕無得至者山側營田
二頃講隙從生徒遊之𦙍初遷將築室忽見二人著𤣥
冠容貌甚偉問𦙍曰君欲居此耶乃指一處云此中殊
吉忽不復見𦙍依其言而止焉尋而山發洪水樹石皆
倒㧞唯𦙍所居室巋然獨存元簡乃命記室參軍鍾嶸
作瑞室頌刻石以旌之及元簡去郡入山與𦙍别送至
都賜埭去郡三里因曰僕自棄人事交遊路斷自非降
貴山藪豈容復望城邑此埭之遊於今絶矣執手涕零
何氏過江自晉司空充竝葬吳西山𦙍家世年皆不永
唯祖尚之至七十二𦙍年登祖壽乃移還吳作别山詩
一首言甚悽愴至吳居虎丘西寺講經論學徒復隨之
東境守宰經途者莫不畢至𦙍常禁殺有虞人逐鹿鹿
徑來趨𦙍伏而不動又有異鳥如鶴紅色集講堂馴狎
如家禽焉初開善寺藏法師與𦙍遇於秦望後還都卒
於鍾山其死日𦙍在般若寺見一僧授𦙍香奩并函書
云呈何居士言訖失所在𦙍開函乃是大莊嚴論世中
未有又於寺内立明珠柱乃七日七夜放光太守何逺
以狀啟昭明太子欽其徳遣舎人何思澄致手令以襃
羙之中大通三年卒年八十六先是𦙍疾妻江氏夢神
人告之曰汝夫壽盡既有至徳應獲延期爾當代之妻
覺説焉俄得患而卒𦙍疾乃瘳至是𦙍夢一神女并八
十許人竝衣帢行列至前俱拜牀下覺又見之便命營
凶具既而疾動因不自治𦙍注百法論十二門論各一
卷注周易十卷毛詩總集六卷毛詩隱義十卷禮記隠
義二十卷禮答問五十五卷子撰亦不仕廬陵王辟為
主簿不就
阮孝緒字士宗陳留尉氏人也父彦之宋太尉從事中
郎孝緒七嵗出後從伯𦙍之𦙍之母周氏卒有遺財百
餘萬應歸孝緒孝緒一無所納盡以歸𦙍之姊琅邪王
晏之母聞者咸歎異之幼至孝性沉静雖與兒童遊戱
恒以穿池築山為樂年十三徧通五經十五冠而見其
父彦之誡曰三加彌尊人倫之始宜思自朂以庇爾躬
答曰願迹松子於瀛海追許由於穹谷庶保促生以免
塵累自是屏居一室非定省未嘗出户家人莫見其面
親友因呼為居士外兄王晏貴顯屢至其門孝緒度之
必至顛覆常逃匿不與相見曽食醤羙問之云是王家
所得便吐飱覆醢及晏誅其親戚咸為之懼孝緒曰親
而不黨何坐之及竟獲免義師圍亰城家貧無以㸑僮
妾竊隣人樵以繼火孝緒知之乃不食更令撤屋而炊
所居室唯有一鹿牀竹樹環繞天監初御史中丞任昉
尋其兄履之欲造而不敢望而歎曰其室雖邇其人甚
逺為名流所欽尚如此十二年與吳郡范元琰俱徵竝
不到陳郡袁峻謂之曰往者天地閉賢人隠今世路已
清而子猶遁可乎答曰昔周徳雖興夷齊不厭薇蕨漢
道方盛黄綺無悶山林為仁由已何闗人世况僕非往
賢之類邪後於鍾山聽講母王氏忽有疾兄弟欲召之
母曰孝緒至性㝠通必當自到果心驚而返鄰里嗟異
之合藥湏得生人葠舊𫝊鍾山所出孝緒躬厯幽險累
日不值忽見一鹿前行孝緒感而隨後至一所遂滅就
視果獲此草母得服之遂愈時皆歎其孝感所致時有
善筮者張有道謂孝緒曰見子隱跡而心難明自非考
之龜蓍無以驗也及布卦既揲五爻曰此將為咸應感
之法非嘉遁之兆孝緒曰安知後爻不為上九果成遁
卦有道歎曰此謂肥遁無不利象實應徳心迹并也孝
緒曰雖獲遁卦而上九爻不發升遐之道便當髙謝許
生乃著髙隠𫝊上自炎黄終于天監之末斟酌分為三
品凡若干卷又著論云夫至道之本貴在無為聖人之
跡存乎拯弊弊拯由跡跡用有乖於本本既無為為非
道之至然不垂其跡則世無以平不究其本則道實交
喪丘旦將存其跡故宜權晦其本老莊但明其本亦宜
深抑其跡跡既可抑數子所以有餘本方見晦尼丘是
故不足非得一之士闕彼明智體之之徒獨懐鑒識然
聖已極照反創其跡賢未居宗更言其本良由跡湏拯
世非聖不能本實明理在賢可照若能體兹本跡悟彼
抑揚則孔莊之意其過半矣南平元襄王聞其名致書
要之不赴孝緒曰非志驕富貴但性畏廟堂若使麏䴥
可驂何以異夫驥騄初建武末清溪宫東門無故自崩
大風拔東宫門外楊樹或以問孝緒孝緒曰青溪皇家
舊宅齊為木行東者木位今東門自壊木其衰矣鄱陽
忠烈王妃孝緒之姊王嘗命駕欲就之遊孝緒鑿垣而
逃卒不肯見諸甥嵗時饋遺一無所納人或怪之答云
非我始願故不受也其恒所供養石像先有損壊心欲
治補經一夜忽然完復衆竝異之大同二年卒時年五
十八門徒誄其徳行諡曰文貞處士所著七錄等書二
百五十卷行於世
陶𢎞景字通明丹陽秣陵人也初母夢青龍自懐而出
并見兩天人手執香爐來至其所已而有娠遂産𢎞景
幼有異操年十歲得葛洪神仙𫝊晝夜研尋便有養生
之志謂人曰仰青雲覩白日不覺為逺矣及長身長七
尺四寸神儀明秀朗目疎眉細形長耳讀書萬餘卷善
琴棋工草𨽻未弱冠齊髙帝作相引為諸王侍讀除奉
朝請雖在朱門閉影不交外物唯以披閱為務朝儀故
事多取决焉永明十年上表辭禄詔許之賜以束帛及
發公卿祖之於征虜亭供帳甚盛車馬填咽咸云宋齊
以來未有斯事朝野榮之於是止于句容之句曲山恒
曰此山下是第八洞宫名金壇華陽之天周回一百五
十里昔漢有咸陽三茅君得道來掌此山故謂之茅山
乃中山立館自號華陽隱居始從東陽孫遊岳受符圖
經法徧厯名山尋訪仙藥每經澗谷必坐卧其間吟詠
盤桓不能己巳時沈約為東陽郡守髙其志節累書要
之不至𢎞景為人圎通謙謹出處㝠㑹心如明鏡遇物
便了言無煩舛有亦輒覺建武中齊宜都王鏗為明帝
所害其夜𢎞景夢鏗告别因訪其幽㝠中事多説秘異
因著夢記焉永元初更築三層樓𢎞景處其上弟子居
其中賓客至其下與物遂絶唯一家僮得侍其旁特愛
松風每聞其響欣然為樂有時獨遊泉石望見者以為
仙人性好著述尚竒異顧惜光景老而彌篤尤明隂陽
五行風角星筭山川地理方圖産物醫術本草著帝代
年厯又嘗造渾天象云修道所湏非止史官是用義師
平建康聞議禪代𢎞景援引圖讖數處皆成梁字令弟
子進之髙祖既早與之遊及即位後恩禮逾篤書問不
絶冠盖相望天監四年移居積金東澗善辟榖導引之
法年逾八十而有壯容深慕張良之為人云古賢莫比
曽夢佛授其菩提記名為勝力菩薩乃詣􁀙縣阿育王
㙮自誓受五大戒後太宗臨南徐州欽其風素召至後
堂與談論數日而去太宗甚敬異之大通初令獻二丹
於髙祖其一名善勝一名成勝竝為佳寳大同二年卒
時年八十五顔色不變屈申如恒詔贈中散大夫諡曰
貞白先生仍遣舎人監䕶喪事𢎞景遺令薄葬弟子遵
而行之
諸葛璩字幼玟琅邪陽都人世居亰口璩幼事徵士闗
康之博渉經史復師徵士臧榮緒榮緒著晉書稱璩有
發摘之功方之壺遂齊建武初南徐州行事江祀薦璩
於明帝曰璩安貧守道悦禮敦詩未嘗投刺邦宰曵裾
府寺如其簡退可以揚清厲俗請辟為議曹從事帝許
之璩辭不去陳郡謝朓為東海太守教曰昔長孫東組
降龍丘之節文舉北輜髙通徳之稱所以激貪立懦式
揚風範處士諸葛璩髙風所漸結轍前修豈懐珠被褐
韜玉待價將幽貞獨往不事王侯者邪聞事親有啜菽
之窶就養寡藜蒸之給豈得獨享萬鍾而忘茲五秉可
餉榖百斛天監中太守蕭琛刺史安成王秀鄱陽王恢
竝禮異焉璩丁母憂毁瘠恢累加存問服闋舉秀才不
就璩性勤於誨誘後生就學者日至居宅狹陋無以容
之太守張友為起講舎璩處身清正妻子不見喜愠之
色旦夕孜孜講誦不輟時人益以此宗之七年髙祖敕
問太守王份份即具以實對未及徴用是年卒於家璩
所著文章二十卷門人劉曒集而録之
沈顗字處黙吳興武康人也父坦之齊都官郎顗㓜清
静有至行慕黄叔度徐孺子之為人讀書不為章句著
述不尚浮華常獨處一室人罕見其面顗從叔勃貴顯
齊世每還吳興賓客填咽顗不至其門勃就之顗送迎
不越於閫勃歎息曰吾乃今知貴不如賤俄徴為南郡
王左常侍不就顗内行甚修事母兄最孝友為鄉里所
稱慕永明三年徴著作郎建武二年徴太子舎人俱不
赴永元二年又徴通直郎亦不赴顗素不治家産值齊
末兵荒與家人并日而食或有饋其粱肉者閉門不受
唯以樵採自資怡怡然恒不改其樂天監四年大舉北
伐訂民丁吳興太守栁惲以顗從役揚州别駕陸任以
書責之惲大慙厚禮而遣之其年卒於家所著文章數
十篇
劉慧斐字文宣彭城人也少博學能屬文起家安成王
法曹行參軍嘗還都途經尋陽逰於匡山過處士張孝
秀相得甚歡遂有終焉之志因不仕居於東林寺又於
山北構園一所號曰離垢園時人乃謂為離垢先生慧
斐尤明釋典工篆𨽻在山手寫佛經二千餘卷常所誦
者百餘卷晝夜行道孜孜不怠逺近欽慕之太宗臨江
州遺以几杖論者云自逺法師沒後將二百年始有張
劉之盛矣世祖及武陵王等書問不絶大同二年卒時
年五十九
范元琰字伯珪吳郡錢唐人也祖悦之太學博士徴不
至父靈瑜居父憂以毁卒元琰時童孺哀慕盡禮親黨
異之及長好學博通經史兼精佛義然性謙敬不以所
長驕人家貧惟以園蔬為業嘗出行見人盗其菜元琰
遽退走母問其故具以實答母問盗者為誰答曰向所
以退畏其愧耻今啟其名願不泄也於是母子秘之或
有渉溝盗其筍者元琰因伐木為橋以渡之自是盗者
大慙一鄉無復草竊居常不出城市獨坐如對嚴賓見
之者莫不改容正色沛國劉瓛深加器異嘗表稱之齊
建武二年始徴為安北參軍事不赴天監九年縣令管
慧辨上言義行揚州刺史臨川王宏辟命不至十年王
拜表薦焉竟未徴其年卒于家時年七十
劉訏字彦度平原人也父靈真齊武昌太守訏幼稱純
孝數嵗父母繼卒訏居䘮哭泣孺慕幾至滅性赴弔者
莫不傷焉後為伯父所養事伯母及昆姊孝友篤至為
宗族所稱自傷早孤人有誤觸其諱者未嘗不感結流
涕長兄絜為之聘妻尅日成婚訏聞而逃匿事息乃還
本州刺史張稷辟為主簿不就主者檄召訏乃挂檄於
樹而逃訏善𤣥言尤精釋典曽與族兄劉歊聽講於鍾
山諸寺因共卜築宋熙寺東澗有終焉之志天監十七
年卒於歊舎時年三十一臨終執歊手曰氣絶便歛歛
畢即埋靈筵一不湏立勿設饗祀無求繼嗣歊從而行
之宗人至友相與刋石立銘諡曰𤣥貞處士
劉歊字士光訏族兄也祖乘民宋冀州刺史父聞慰齊
正員郎世為二千石皆有清名歊幼有識慧四嵗喪父
與羣兒同處獨不戱弄六嵗誦論語毛詩意所不解便
能問難十一讀莊子逍遥篇曰此可觧耳客因問之隨
問而答皆有情理家人每異之及長博學有文才不娶
不仕與族弟訏竝隠居求志遨遊林澤以山水書籍相
娛而已常欲避人世以母老不忍違離每隨兄霽杳從
宦少時好施務周人之急人或遺之亦不距也久而歎
曰受人者必報不則有愧於人吾固無以報人豈可常
有愧乎天監十七年無何而著革終論其辭曰死生之
事聖人罕言之矣孔子曰精氣為物遊魂為變知鬼神
之情狀與天地相似而不違其言約其㫖妙其事隠其
意深未可以臆斷難得而精覈聊肆狂瞽請試言之夫
形慮合而為生魂質離而稱死合則起動離則休寂當
其動也人皆知其神及其寂也物莫測其所趣皆知則
不言而義顯莫測則逾辯而理㣲是以勛華曠而莫陳
姬孔抑而不説前逹往賢互生異見季札云骨肉歸於
土魂氣無不之莊周云生為徭役死為休息尋此二説
如或相反何者氣無不之神有也死為休息神無也原
憲云夏后氏用明器示民無知也殷人用祭器示人有
知也周人兼用之示民疑也考之記籍驗之前志有無
之辯不可厯言若稽諸内教判乎釋部則諸子之言可
尋三代之禮無越何者神為生本形為生具死者神離
此具而即非彼具也雖死者不可復反而精靈逓變未
嘗滅絶當其離此之日識用廓然故夏后明器示其弗
反即彼之時魂靈知滅故殷人祭器顯其猶存不存則
合乎莊周猶存則同乎季札各得一隅無傷厥義設其
實也則亦無故周人有兼用之禮尼父發遊魂之唱不
其然乎若廢偏攜之論探中途之㫖則不仁不智之譏
於是乎可息夫形也者無知之質也神也者有知之性
也有知不獨存依無知以自立故形之於神逆旅之館
耳及其死也神去此而適彼也神已去此館何用存速
朽得理也神已適彼祭何所祭祭則失理而姬孔之教
不然者其有以乎盖禮樂之興出於澆薄爼豆綴兆生
於俗弊施靈筵陳棺椁設饋奠建丘隴盖欲令孝子有
追思之地耳夫何補於已遷之神乎故上古衣之以薪
棄之中野可謂尊盧赫胥皇雄炎帝蹈於失理哉是以
子羽沉川漢伯方壙文楚黄壤士安麻索此四子者得
理也忘教也若從四子而遊則平生之志得矣然積習
生常難卒改革一朝肆志儻不見從今欲翦截煩厚務
存儉易進不祼尸退異常俗不傷存者之念有合至人
之道孔子云斂首足形還葬而無椁斯亦貧者之禮也
余何陋焉且張奐止用幅巾王肅唯盥手足范冉殮畢
便葬奚珍無設筵几文度故舟為椁子㢘牛車載柩叔
起誡絶墳隴康成使無卜吉此數公者尚或如之况於
吾人而尚華泰今欲髣髴景行以為軌則儻合中庸之
道庶免徒費之譏氣絶不湏復魂盥洗而斂以一千錢
市治棺單故裙衫衣巾枕履此外送往之具棺中常物
及餘閣之祭一不得有所施世多信李彭之言可謂惑
矣余以孔釋為師差無此惑歛訖載以露車歸於舊山
隨得一地地足為埳埳足容棺不湏塼甓不勞封樹勿
設祭饗勿置几筵無用茅君之虚座伯夷之杅水其蒸
嘗繼嗣言象所絶事止余身無傷世教家人長幼内外
姻戚凡厥友朋爰及寓所咸願成余之志幸勿奪之明
年疾卒時年三十二歊幼時嘗獨坐空室有一老公至
門謂歊曰心力勇猛能精死生但不得久滯一方耳因
彈指而去歊既長精心學佛有道人釋寳誌者時人莫
測也遇歊於興皇寺驚起曰隠居學道清净登佛如此
三説歊未死之春有人為其庭中栽柿歊謂兄子弇曰
吾不見此實爾其勿言至秋而亡人以為知命親故誄
其行迹諡曰貞節處士
庾詵字彦寳新野人也幼聰警篤學經史百家無不該
綜緯候書射棋筭機巧竝一時之絶而性託夷簡特愛
林泉十畝之宅山池居半蔬食弊衣不治産業嘗乗舟
從田舎還載米一百五十石有人寄載三十石既至宅
寄載者曰君三十斛我百五十石詵嘿然不言恣其取
足隣人有被誣為盗者被治劾妄款詵矜之乃以書質
錢二萬令門生詐為其親代之酬備隣人獲免謝詵詵
曰吾矜天下無辜豈期謝也其行多如此類髙祖少與
詵善雅推重之及起義署為平西府記室參軍詵不屈
平生少所遊狎河東栁惲欲與之交詵距而不納後湘
東王臨荆州板為鎮西府記室參軍不就普通中詔曰
明敡振滯為政所先旌賢求士夢佇斯急新野庾詵止
足棲退自事却掃經史文藝多所貫習潁川庾承先學
通黄老該渉釋教竝不競不營安茲枯槁可以鎮躁敦
俗詵可黄門侍郎承先可中書侍郎勒州縣時加敦遣
庶能屈志方冀鹽梅詵稱疾不赴晚年以後尤遵釋敎
宅内立道塲環繞禮懺六時不輟誦法華經每日一遍
後夜中忽見一道人自稱願公容止甚異呼詵為上行
先生授香而去中大通四年因晝寢忽驚覺曰願公復
來不可久住顔色不變言終而卒時年七十八舉室咸
聞空中唱上行先生已生彌陁浄域矣髙祖聞而下詔
曰旌善表行前王所敦新野庾詵荆山珠玉江陵把梓
静侯南度固有名徳獨貞苦節孤芳素履奄隨運往惻
愴于懐宜諡貞節處士以顯髙烈詵所撰帝厯二十卷
易林二十卷續伍端休江陵記一卷晉朝雜事五卷總
抄八十卷行於世子曼倩字世華亦早有令譽世祖在
荆州辟為主簿遷中録事每出世祖常目送之謂劉之
遴曰荆南信多君子雖羙歸田鳯清屬桓階賞徳標竒
未過此子後轉諮議參軍所著喪服儀文字體例莊老
義疏注筭經及七曜厯術并所製文章凡九十五卷子
季才有學行承聖中仕至中書侍郎江陵陷隨例入闗
張孝秀字文逸南陽宛人也少仕州為治中從事史遭
母憂服闋為建安王别駕頃之遂去職歸山居于東林
寺有田數十頃部曲數百人率以力田盡供山衆逺近
歸慕赴之如市孝秀性通率不好浮華常冠榖皮巾躡
蒲履手執并櫚皮塵尾服寒食散盛冬能卧於石博渉
羣書専精釋典善談論工𨽻書凡諸藝能莫不明習普
通三年卒時年四十二室中皆聞有非常香氣太宗聞
甚傷悼焉與劉慧斐書述其貞白云
庾承先字子通潁川􁆘陵人也少沉静有志操是非不
渉於言喜愠不形於色人莫能窺也弱嵗受學於南陽
劉虬彊記敏識出於羣軰𤣥經釋典靡不該悉九流七
畧咸所精練郡辟功曹不就乃與道士王僧鎮同遊衡
岳晚以弟疾還鄉里遂居于土臺山鄱陽忠烈王在州
欽其風味要與遊處又令講老子逺近名僧咸來赴集
論難鋒起異端競至承先徐相酬答皆得所未聞忠烈
王尤加欽重徴州主簿湘東王聞之亦板為法曹參軍
竝不赴中大通三年廬山劉慧斐至荆州承先與之有
舊往從之荆陜學徒因請承先講老子湘東王親命駕
臨聽論議終日深相賞接留連月餘日乃還山王親祖
道并贈篇什隱者羙之其年卒時年六十
陳吏部尚書姚察曰世之誣處士者多云純盗虚名而
無適用盖有負其實者若諸葛璩之學術阮孝緒之簿
閥其取進也豈難哉終於隠居固亦性而已矣
　
　
　
　
　
　
　
　
　
　
　
　
　
　
　梁書卷五十一
　梁書卷五十一考證
阮孝緒𫝊非得一之士闕彼明智體之之徒獨懐鍳識
　○(臣人龍/)體之疑當作體貳二字見南齊書
　
　
　
　
　
　
　
　
　
　
　
　
　梁書卷五十一考證
欽定四庫全書
　梁書卷五十二
　　唐　散　騎　常　侍　姚　思　廉　撰
　列𫝊第四十六
　止足
　　顧憲之　　陶季直　　蕭眎素
易曰亢之為言也知進而不知退知存而不知亡知進
退存亡而不失其正者其唯聖人乎𫝊曰知足不辱知
止不殆然則不知夫進退不逹乎止足殆辱之累朞月
而至矣古人之進也以康世濟務也以𢎞道厲俗也然
其進也光寵夷易故愚夫之所乾沒其退也苦節艱貞
故庸曹之所忌憚雖禍敗危亡陳乎耳目而輕舉髙蹈
寡乎前史漢世張良功成身退病卧却粒比於樂毅范
蠡至乎顛狽斯為優矣其後薛廣徳及二疏等去就以
禮有可稱焉魚豢魏畧知足𫝊方田徐於管胡則其道
本異謝靈運晉書止足𫝊先論晉世文士之避亂者殆
非其人唯阮思曠遺榮好遁逺殆辱矣宋書止足𫝊有
羊欣王微咸其流亞齊時沛國劉瓛字子珪辭禄懐道
棲遲養志不戚戚於貧賤不躭躭於富貴儒行之髙者
也梁有天下小人道消賢士大夫相招在位其量力守
志則當世罔聞時或有致事告老或有寡志少欲國史
書之亦以為止足傳云
顧憲之字士思吳郡吳人也祖覬之宋鎮軍將軍湘州
刺史憲之未弱冠州辟議曹從事舉秀才累遷太子舎
人尚書比部郎撫軍主簿元徽中為建康令時有盗牛
者被主所認盗者亦稱已牛二家辭證等前後令莫能
决憲之至覆其狀謂二家曰無為多言吾得之矣乃令
解牛任其所去牛逕還本主宅盗者始伏其辜發姦擿
伏多如此類時人號曰神明至於權要請託長吏貪殘
據法直绳無所阿縱性又清儉彊力為政甚得民和故
亰師飲酒者得醇㫖輒號為顧建康言醑清且羙焉遷
車騎功曹晉熙王友齊髙帝執政以為驃騎録事參軍
遷太尉西曹掾齊臺建為中書侍郎齊髙帝即位除衡
陽内史先是郡境連嵗疾疫死者大半棺木尤貴悉裹
以葦席棄之路傍憲之下車分告屬縣求其親黨悉令
殯𦵏其家人絶滅者憲之為出公禄使綱紀營䕶之又
土俗山民有病輒云先人為禍皆開冢剖棺水洗枯骨
名為除祟憲之曉喻為陳生死之别事不相由風俗遂
改時刺史王奐新至唯衡陽獨無訟者乃歎曰顧衡陽
之化至矣若九郡率然吾將何事還為太尉從事中郎
出為東中郎長史行㑹稽郡事山隂人吕文度有寵於
齊武帝於餘姚立邸頗縱横憲之至郡即表除之文度
後還葬母郡縣争赴弔憲之不與相聞文度深銜之卒
不能傷也遷南中郎巴陵王長史加建咸將軍行婺州
事時司徒竟陵王於宣城臨成定陵三縣界立屯封山
澤數百里禁民樵採憲之固陳不可言甚切直王答之
曰非君無以聞此徳音即命無禁遷給事黄門侍郎兼
尚書吏部郎中宋世其祖覬之嘗為吏部於庭植嘉樹
謂人曰吾為憲之種耳至是憲之果為此職出為征虜
長史行南兖州事遭母憂服闋建武中復除給事黄門
侍郎領歩兵校尉未拜仍遷太子中庶子領吳邑中正
出為寧朔將軍臨川内史未赴改授輔國將軍晉陵太
守頃之遇疾陳解還鄉里永元初徴為廷尉不拜除豫
章太守有貞婦萬睎者少孀居無子事舅姑尤孝父母
欲奪而嫁之誓死不許憲之賜以東帛表其節義中興
二年義師平建康髙祖為揚州牧徴憲之為别駕從事
史比至髙祖巳受禪憲之風疾漸篤固求還吳天監二
年就家授太中大夫憲之雖累經宰郡資無擔石及歸
環堵不免飢寒八年卒於家年七十四臨終為制以勅
其子曰夫出生入死理均晝夜生既不知所從死亦安
識所往延陵所云精氣上歸于天骨肉下歸于地魂氣
則無所不之良有以也雖復茫昧難徴要若非妄百年
之期迅若馳隙吾今豫為終制瞑目之後念竝遵行勿
違吾志也莊周澹䑓逹生者也王孫士安矯俗者也吾
進不及逹退無所矯常謂中都之制允理愜情衣周於
身示不違禮棺周於衣足以蔽臭入棺之物一無所湏
載以輴車覆以麤布為使人勿惡也漢明帝天子之尊
猶祭以杅水脯糗范史雲烈士之髙亦奠以寒水乾飯
况吾卑庸之人其可不節衷也喪易寧戚自是親親之
情禮奢寧儉差可得由吾意不湏常施靈筵可止設香
燈使致哀者有憑耳朔望祥忌可權安小牀蹔設几席
唯下素饌勿用牲牢蒸嘗之祀貴賤罔替備物難辦多
致疎怠祀先人自有舊典不可有闕自吾以下祀止用
蔬食時果勿同於上世也示令子孫四時不忘其親耳
孔子云雖菜羮𤓰祭必齊如也本貴誠敬豈求備物哉
所著詩賦銘讚并衡陽郡記數十篇
陶季直丹陽秣陵人也祖愍祖宋廣州刺史父景仁中
散大夫季直早慧愍祖甚愛異之愍祖嘗以四圅銀列
置於前令諸孫各取季直時甫四嵗獨不取人問其故
季直曰若有賜當先父伯不應度及諸孫是故不取愍
祖益竒之五嵗喪母哀若成人初母未病令於外染衣
卒後家人始贖季直抱之號慟聞者莫不酸感及長好
學淡於榮利起家桂陽王國侍郎北中郎鎮西行參軍
竝不起時人號曰聘君父憂服闋尚書令劉秉領丹陽
尹引為後軍主簿領郡功曹出為望蔡令頃之以病免
時劉秉袁粲以齊髙帝權勢日盛將圖之秉素重季直
欲與之定䇿季直以袁劉儒者必致顛殞固辭不赴俄
而秉等伏誅齊初為尚書比部郎時褚淵為尚書令與
季直素善頻以為司空司徒主簿委以府事淵卒尚書
令王儉以淵有至行欲諡為文孝公季直請曰文孝是
司馬道子諡恐其人非具羙不如文簡儉從之季直又
請儉為淵立碑終始營䕶甚有吏節時人羙之遷太尉
記室參軍出為冠軍司馬東莞太守在郡號為清和還
除散騎侍郎領左衞司馬轉鎮西諮議參軍齊武帝作
相誅鋤異已季直不能阿意明帝頗忌之乃出為輔國
長史北海太守邊職上佐素士罕為之者或勸季直造
門致謝明帝既見便留之以為驃騎諮議參軍兼尚書
左丞仍遷建安太守政尚清静百姓便之還為中書侍
郎遷㳺擊將軍兼廷尉梁䑓建遷給事黄門侍郎常稱
仕至二千石始願畢矣無為務人間之事乃辭疾還鄉
里天監初就家拜太中大夫髙祖曰梁有天下遂不見
此人十年卒于家時年七十五季直素清苦絶倫又屏
居十餘載及死家徒四壁子孫無以殯斂聞者莫不傷
其志焉
蕭眎素蘭陵人也祖思話宋征西儀同三司父恵明吳
興太守皆有盛名眎素早孤貧為叔父恵休所收卹起
家為齊司徒法曹行參軍遷著作佐郎太子舎人尚書
三公郎永元末為太子洗馬梁臺建髙祖引為中尉驃
騎記室參軍天監初為臨川王友復為太子中舎人丹
陽尹丞初拜髙祖賜錢八萬眎素一朝散之親友又遷
司徒左西屬南徐州治中性静退少嗜欲好學能清言
榮利不闗於口喜怒不形於色在人間及居職竝任情
通率不自矜髙天然簡素士人以此咸敬之及在亰口
便有終焉之志乃於攝山築室㑹徴為中書侍郎遂辭
不就因還山宅獨居屏事非親戚不得至其籬門妻太
尉王儉女久與别居遂無子八年卒親故迹其事行諡
曰貞文先生
史臣曰顧憲之陶季直引年者也蕭眎素則宦情鮮焉
比夫懐祿躭寵婆娑人世則殊間矣
　
　
　
　
　
　
　
　
　梁書卷五十二
欽定四庫全書
　梁書卷五十三
　　唐　散　騎　常　侍　姚　思　亷　撰
　列傳第四十七
　良吏
　　庾　蓽　　沈　瑀　　范述曽　　丘仲孚
　　孫　謙　　伏　暅　　何　逺
昔漢宣帝以為政平訟理其惟良二千石乎前史亦云
今之郡守古之諸侯也故長吏之職號為親民是以導
徳齊禮移風易俗咸必由之齊末昏亂政移羣小賦調
雲起徭役無度守宰多倚附權門互長貪虐掊克聚斂
侵愁細民天下搖動無所厝其手足髙祖在田知民疾
苦及梁臺建仍下寛大之書昏時雜調咸悉除省於是
四海之内始得息肩逮踐皇極躬覽庶事日昃聼政求
民之瘼乃命輶軒以省方俗置肺石以逹窮民務加隱
卹舒其急病元年始去人貲計丁為布身服浣濯之衣
御府無文飾宫掖不過綾綵無珠璣錦繡太官撤牢饌
毎日膳菜蔬飲酒不過三􁀙以儉先海内毎選長吏務
簡亷平皆召見御前親朂治道始擢尚書殿中郎到溉
為建安内史左民侍郎劉鬷為晉安太守溉等居官竝
以亷潔著又著令小縣有能遷為大縣大縣有能遷為
二千石於是山隂令丘仲孚治有異績以為長沙内史
武康令何逺清公以為宣城太守剖符為吏者往往承
風焉若新野庾蓽諸任職者以經術潤飾吏政或所居
流惠或去後見思盖後來之良吏也綴為良吏篇云
庾蓽字休野新野人也父深之宋應州刺史蓽年十嵗
遭父憂居喪毁瘠為州黨所稱弱冠為州迎主簿舉秀
才累遷安西主簿尚書殿中郎驃騎功曹史博渉羣書
有口辯齊永明中與魏和親以蓽兼散騎常侍報使還
拜散騎侍郎知東宫管記事鬰林王即位廢掌中書詔
誥出為荆州别駕仍遷西中郎諮議參軍復為州别駕
前後綱紀皆致富饒蓽再為之清身率下杜絶請託布
被蔬食妻子不免飢寒明帝聞而嘉焉手敕褒羙州里
榮之遷司徒諮議參軍通直散騎常侍髙祖平亰邑霸
府建引為驃騎功曹參軍遷尚書左丞出為輔國長史
㑹稽郡丞行郡府事時承凋弊之後百姓凶荒所在榖
貴米至數千人多流散蓽撫循甚有治理唯守公禄清
節逾厲至有經日不舉火太守襄陽王聞而饋之蓽謝
不受天監元年卒停屍無以殮柩不能歸髙祖聞之詔
賜絹百匹米五十斛初蓽為西楚望族早厯顯官鄉人
樂藹有幹用素與蓽不平互相陵競藹事齊豫章王嶷
嶷薨藹仕不得志自歩兵校尉求助戌歸荆州時蓽為
州别駕益忽藹及髙祖踐阼藹以西朝勲為御史中丞
蓽始得㑹稽行事既恥之矣㑹職事㣲有譴髙祖以藹
其鄉人也使宣㫖誨之蓽大憤故發病卒
沈瑀字伯瑜吳興武康人也叔父昶事宋建平王景素
景素謀反昶先去之及敗坐繫獄瑀詣臺陳請得免罪
由是知名起家州從事奉朝請嘗詣齊尚書右丞殷濔
濔與語及政事甚器之謂曰觀卿才幹當居吾此職司
徒竟陵王子良聞瑀名引為府參軍領揚州部𫝊從事
時建康令沈徽孚恃勢陵瑀瑀以法繩之衆憚其彊子
良甚相知賞雖家事皆以委瑀子良薨瑀復事刺史始
安王遥光嘗被使上民丁速而無怨遙光謂同使曰爾
何不學沈瑀所為乃令専知州獄事湖熟縣方山埭髙
峻冬月公私行侣以為艱難明帝使瑀行治之瑀乃開
四洪斷行客就作三日立辦揚州書佐私行詐稱州使
不肯就作瑀鞭之三十書佐歸訴遥光遥光曰沈瑀必
不枉鞭汝覆之果有詐明帝復使瑀築赤山塘所費減
材官所量數十萬帝益善之永泰元年為建徳令教民
一丁種十五株桑四株柿及梨栗女丁半之人咸歡悦
頃之成林去官還亰師兼行選曹郎隨陳伯之軍至江
州㑹義師圍郢城瑀説伯之迎髙祖伯之泣曰余子在
都不得出城不能不愛之瑀曰不然人情匈匈皆思改
計若不早圖衆散難合伯之遂舉衆降瑀從在髙祖軍
中初瑀在竟陵王家素與范雲善齊末嘗就雲宿夢坐
屋梁柱上仰見天中字曰范氏宅至是瑀為髙祖説之
髙祖曰雲得不死此夢可驗及髙祖即位雲深薦瑀自
暨陽令擢兼尚書右丞時天下初定陳伯之表瑀催督
運轉軍國獲濟髙祖以為能遷尚書駕部郎兼右丞如
故瑀薦族人沈僧隆僧照有吏幹髙祖竝納之以母憂
去職起為振武將軍餘姚令縣大姓虞氏千餘家請謁
如市前後令長莫能絶自瑀到非訟所通其有至者悉
立之堦下以法繩之縣南又有豪族數百家子弟縱横
逓相庇蔭厚自封植百姓甚患之瑀召其老者為石頭
倉監少者補縣僮皆號泣道路自是權右屏跡瑀初至
富吏皆鮮衣羙服以自彰别瑀怒曰汝等下縣吏何自
擬貴人耶悉使著芒屩麤布侍立終日足有蹉跌輒加
榜棰瑀微時嘗自至此鬻瓦器為富人所辱故因以報
焉由是士庶駭怨然瑀亷白自守故得遂行其志後王
師北伐徴瑀為建威將軍督運漕尋兼都水使者頃之
遷少府卿出為安南長史尋陽太守江州刺史曹景宗
疾篤瑀行府州事景宗卒仍為信威蕭頴逹長史太守
如故瑀性崛彊每忤頴逹頴逹銜之天監八年因入諮
事辭又激厲頴逹作色曰朝廷用君作行事耶瑀出謂
人曰我死而後已終不能傾側面從是日於路為盗所
殺時年五十九多以為頴逹害焉子續累訟之遇頴逹
亦尋卒事遂不窮竟續乃布衣蔬食終其身
范述曽字子元吳郡錢唐人也㓜好學從餘杭吕道恵
受五經略通章句道恵學徒常有百數獨稱述曾曰此
子必為王者師齊文恵太子竟陵文宣王幼時髙帝引
述曽為之師友起家為宋晉熙王國侍郎齊初至南郡
王國郎中令遷尚書主客郎太子歩兵校尉帶開陽令
述曽為人謇諤在官多所諫諍太子雖不能全用然亦
弗之罪也竟陵王深相器重號為周舎時太子左衞率
沈約亦以述曽方汲黯以父母年老乞還就養乃拜中
散大夫明帝即位除游撃將軍出為永嘉太守為政清
平不尚威猛民俗便之所部横陽縣山谷嶮峻為逋逃
所聚前後二千石討捕莫能息述曽下車開示恩信凡
諸凶黨繈負而出編户屬籍者二百餘家自是商賈流
通居民安業在郡厲志清白不受饋遺明帝甚嘉之下
詔褒羙焉徴為游撃將軍郡送故舊錢二十餘萬述曽
一無所受始之郡不將家屬及還吏無荷擔者民無老
少皆出拜辭號哭聞于數十里東昏時拜中散大夫還
鄉里髙祖踐阼乃輕舟出詣闕仍辭還東髙祖詔曰中
散大夫范述曽昔在齊世忠直奉主往莅永嘉治身亷
約宜加禮秩以厲清操可太中大夫賜絹二十匹述曾
生平得奉禄皆以分施及老遂壁立無所資以天監八
年卒時年七十九注易文言著雜詩賦數十篇
丘仲孚字公信吳興烏程人也少好學從祖靈鞠有人
倫之鍳常稱為千里駒也齊永明初選為國子生舉髙
第未調還鄉里家貧無以自資乃結羣盗為之計畫劫
掠三吳仲孚聰明有智略羣盗畏而服之所行皆果故
亦不發太守徐嗣召補主簿歴揚州從事太學博士于
湖令有能名太守吕文顯當時倖臣陵詆屬縣仲孚獨
不為之屈以父喪去職明帝即位起為烈武將軍曲阿
令值㑹稽太守王敬則舉兵反乘朝廷不備反問始至
而前鋒已届曲阿仲孚謂吏民曰賊乗勝雖鋭而烏合
易離今若収船艦鑿長崗埭瀉瀆水以阻其路得留數
日臺軍必至則大事濟矣敬則軍至值瀆涸果頓兵不
得進遂敗散仲孚以距守有功遷山隂令居職甚有聲
稱百姓為之謠曰二傅沈劉不如一丘前世傅琰父子
沈憲劉𤣥明相繼宰山隂竝有政績言仲孚皆過之也
齊末政亂頗有贓賄為有司所舉將收之仲孚竊逃逕
還亰師詣闕㑹赦得不治髙祖踐阼復為山隂令仲孚
長於撥煩善適權變吏民敬服號稱神明治為天下第
一起遷車騎長史長沙内史視事未朞徴為尚書右丞
遷左丞仍擢為衞尉卿恩任甚厚初起雙闕以仲孚領
大匠事畢出為安西長史南郡太守遷雲麾長史江夏
太守行郢州州府事遭母憂起攝職坐事除名復起為
司空參軍俄遷豫章内史在郡更厲清節頃之卒時年
四十八詔曰豫章内史丘仲孚重試大邦責以後效非
直悔吝云亡實亦政績克舉不幸殞喪良以傷惻可贈
給事黄門侍郎仲孚喪將還豫章老㓜號哭攀送車輪
不得前仲孚為左丞撰皇典二十卷南宫故事百卷又
撰尚書具事雜儀行於世焉
孫謙字長遜東莞莒人也少為親人趙伯符所知謙年
十七伯符為豫州刺史引為左軍行參軍以治幹稱父
憂去職客居厯陽躬耕以養弟妹鄉里稱其敦睦宋江
夏王義恭聞之引為行參軍歴仕大司馬太宰二府出
為句容令清慎彊記縣人號為神明泰始初事建安王
休仁休仁以為司徒參軍言之明帝擢為明威將軍巴
東建平二郡太守郡居三峽恒以威力鎮之謙將述職
敕募千人自隨謙曰蠻夷不賓盖待之失節耳何煩兵
役以為國費固辭不受至郡布恩恵之化蠻獠懐之競
餉金寳謙慰喻而遣一無所納及掠得生口皆放還家
俸秩出吏民者悉原除之郡境翕然威信大著視事三
年徴還為撫軍中兵參軍元徽初遷梁州刺史辭不赴
職遷越騎校尉征北司馬府主簿建平王將稱兵患謙
彊直託事遣使亰師然後作亂及建平誅遷左軍將軍
齊初為寧朔將軍錢唐令治煩以簡獄無繋囚及去官
百姓以謙在職不受餉遺追載縑帛以送之謙却不受
毎去官輙無私宅常借官空車廄居焉永明初為冠軍
長史江夏太守坐被代輒去郡繋尚方頃之免為中散
大夫明帝將廢立欲引謙為心膂使兼衞尉給甲仗百
人謙不願處際㑹輒散甲士帝雖不罪而弗復任焉出
為南中郎司馬東昏永元元年遷(缺二/字)大夫天監六年
出為輔國將軍零陵太守已衰老猶彊力為政吏民安
之先是郡多虎暴謙至絶迹及去官之夜虎即害居民
謙為郡縣常勤勸課農桑務盡地利收入常多於隣境
九年以年老徴為光禄大夫既至髙祖嘉其清潔甚禮
異焉毎朝見猶請劇職自效髙祖笑曰朕使卿智不使
卿力十四年詔曰光禄大夫孫謙清慎有聞白首不怠
髙年舊齒宜加優秩可給親信二十人并給扶謙自少
及老厯二縣五郡所在亷潔居身儉素牀施蘧蒢屏風
冬則布被莞席夏日無幬帳而夜卧未嘗有蚊蚋人多
異焉年逾九十彊壯如五十者毎朝㑹輒先衆到公門
力於仁義行已過人甚逺兄靈慶常病寄於謙謙出行
還問起居靈慶曰向飲冷熱不調即時猶渴謙退遣其
妻有彭城劉融者行乞疾篤無所歸友人輿送謙舎謙
開廰事以待之及融死以禮殯葬之衆咸服其行義十
五年卒官時年九十二詔賻錢三萬布五十匹髙祖為
舉哀甚悼惜之謙從子亷便辟巧宦齊時已歴大縣尚
書右丞天監初沈約范雲當朝用事亷傾意奉之及中
書舎人黄睦之等亦尤所結附凡貴要毎食亷必日進
滋旨皆手自煎調不辭勤劇遂得為列卿御史中丞晉
陵吳興太守時廣陵髙爽有險薄才客於亷亷委以文
記爽嘗有求不稱意乃為屐謎以喻亷曰刺鼻不知嚏
蹋面不知嗔齧齒作歩數持此得勝人譏其不計耻辱
以此取名位也
伏暅字𤣥耀曼容之子也幼𫝊父業能言𤣥理與樂安
任昉彭城劉曼俱知名起家齊奉朝請仍兼太學博士
尋除東陽郡丞秩滿為鄞令時曼容已致仕故頻以外
職處暅令其得養焉齊末始為尚書都官郎仍為衛軍
記室參軍髙祖踐阼遷國子博士父憂去職服闋為車
騎諮議參軍累遷司空長史中書侍郎前軍將軍兼五
經博士與吏部尚書徐勉中書侍郎周捨總知五禮事
出為永陽内史在郡清潔治務安静郡民何貞秀等一
百五十四人詣州言狀湘州刺史以聞詔勘有十五事
為吏民所懐髙祖善之徴為東陽太守在郡清恪如永
陽時民賦税不登者輒以太守田米助之郡多麻苧家
人乃至無以為繩其厲志如此屬縣始新遂安海寧竝
同時生為立祠徴為國子博士領長水校尉時始興内
史何逺累著清績髙祖詔擢為黄門侍郎俄遷信武將
軍監吳郡暅自以名輩素在逺前為吏俱稱亷白逺累
見擢暅遷階而已意望不滿多託疾居家尋求假到東
陽迎妹喪因留㑹稽築宅自表觧髙祖詔以為豫章内
史暅乃出拜治書御史虞㬭奏曰臣聞失忠與信一心
之道以虧貌是情非兩觀之誅宜及未有陵犯名教要
冒君親而可緯俗經邦者也風聞豫章内史伏暅去嵗
啟假以迎妹喪為解因停㑹稽不去入東之始貨宅賣
車以此而推則是本無還意暅厯典二邦少免貪濁此
自為政之本豈得稱功常謂人才品望居何逺之右而
逺以清公見擢名位轉隆暅深誹怨形於辭色興居歎
咤寤寐失圖天髙聽卑無私不照去年十二月二十一
日詔曰國子博士領長水校尉伏暅為政亷平宜加將
養勿使恚望致虧士風可豫章内史豈有人臣奉如此
之詔而不亡魂破膽歸罪有司擢髪抽腸少自論謝而
循奉慠然了無異色暅識見所到足逹此㫖而冒寵不
辭吝斯茍得故以士流解體行路沸騰辨跡求心無一
可恕竊以暅踉蹡落魄三十餘年皇運勃興咸與維始
除舊布新濯之江漢一紀之間三世隆顯曽不能少懐
感激仰答萬分反覆拙謀成茲巧罪不忠不敬於斯已
極請以暅大不敬論以事詳法應棄市刑輒収所近獄
洗結以法從事如法所稱暅即主臣謹案豫章内史臣
伏暅含疵表行藉悖成心語嘿一違資敬兼盡幸屬昌
時擢以不次溪壑可盈志欲無滿要君東走豈曰止足
之歸負志解巾異乎激處之致甘此脂膏孰非荼苦佩
茲龜組豈殊縲緤宜明風憲肅正簡書臣等參議請以
見事免暅所居官凡諸位任一皆削除有詔勿治暅遂
得就郡視事三年徴為給事黄門侍郎領國子博士未
及起普通元年卒於郡時年五十九尚書右僕射徐勉
為之墓誌其一章曰東區南服愛結民胥相望伏闕繼
軌奏書或卧其轍或扳其車或圖其像或式其閭思耿
借㓂曷以尚諸初暅父曼容與樂安任瑶皆暱於齊太
尉王儉瑶子昉及暅竝見知頃之昉才遇稍盛齊末昉
已為司徒右長史暅猶滯於參軍事及其終也名位畧
相侔暅性儉素車服麤惡外雖退静内不免心競故見
譏於時能推薦後來常若不及少年士子或以此依之
何逺字義方東海郯人也父慧炬齊尚書郎逺釋褐江
夏王國侍郎轉奉朝請永元中江夏王寳𤣥於亰口為
䕶軍將軍崔慧景所奉入圍宫城逺豫其事事敗乃亡
抵長沙宣武王王深保匿焉逺求得桂陽王融保藏之
既而發覺收捕者至逺逾垣以免融及逺家人皆見執
融遂遇禍逺家屬繫尚方逺亡渡江使其故人髙江産
共聚衆欲迎髙祖義師東昬黨聞之使捕逺等衆復潰
散逺因降魏入壽陽見刺史王肅欲同義舉肅不能用
乃求迎髙祖肅許之遣兵援送得逹髙祖髙祖見逺謂
張𢎞䇿曰何逺羙丈夫而能破家報舊徳未易人也板
輔國將軍隨軍東下既破朱雀軍以為建康令髙祖踐
阼為歩兵校尉以奉迎勲封廣興男邑三百户遷建武
將軍後軍鄱陽王恢録事參軍逺與恢素善在府盡其
志力知無不為恢亦推心仗之恩寄甚密頃之遷武昌
太守逺本倜儻尚輕俠至是乃折節為吏杜絶交遊饋
遺秋毫無所受武昌俗皆汲江水盛夏逺患水温毎以
錢買民井寒水不取錢者則摙水還之其佗事率多如
此跡雖似偽而能委曲用意焉車服尤弊素器物無銅
漆江左多水族甚賤逺毎食不過乾魚數片而已然性
剛嚴吏民多以細事受鞭罰者遂為人所訟徴下廷尉
被劾數十條當時士大夫坐法皆不受立逺度已無贓
就立三七日不欵猶以私藏禁仗除名後起為鎮南將
軍武康令愈厲亷節除滛祀正身率職民甚稱之太守
王彬巡屬縣諸縣盛供帳以待焉至武康逺獨設糗水
而已彬去逺送至境進斗酒隻鵝為别彬戱曰卿禮有
過陸納將不為古人所笑乎髙祖聞其能擢為宣城太
守自縣為近畿大郡近代未之有也郡經㓂抄逺盡心
綏理復著名迹朞年遷樹功將軍始興内史時泉陵侯
淵朗為桂州緣道剽掠入始興界草木無所犯逺在官
好開途巷修葺牆屋民居市里城隍廄庫所過若營家
焉田秩俸錢竝無所取嵗暮擇民尤窮者充其租調以
此為常然其聽訟猶人不能過絶而性果斷民不敢非
畏而惜之所至皆生為立祠表言治狀髙祖毎優詔答
焉天監十六年詔曰何逺前在武康已著亷平復莅二
邦彌盡清白政先治道恵留民愛雖古之良二千石無
以過也宜升内榮以顯外績可給事黄門侍郎逺即還
仍為仁威長史頃之出為信武將軍監吳郡在吳頗有
酒失遷東陽太守逺處職疾彊富如仇讐視貧細如子
弟特為豪右所畏憚在東陽嵗餘復為受罰者所謗坐
免歸逺耿介無私曲居民間絶請謁不造詣與貴賤書
疏抗禮如一其所㑹遇未嘗以顔色干人以此多為俗
士所惡其清公實為天下第一居數郡見可欲終不變
其心妻子飢寒如下貧者及去東陽歸家經年嵗口不
言榮辱士類益以此多之其輕財好義周人之急言不
虚妄盖天性也毎戲語人云卿能得我一妄語則謝卿
以一縑衆共伺之不能記也後復起為征西諮議參軍
中撫司馬普通二年卒時年五十二髙祖厚贈賜之
陳吏部尚書姚察曰前史有循吏何哉世使然也漢武
役繁姦起循平不能故有苛酷誅戮以勝之亦多怨濫
矣梁興破觚為圎斵雕為樸教民以孝悌勸之以農桑
於是桀黠化為由余輕薄變為忠厚淳風已洽民自知
禁堯舜之民比屋可封信矣若夫酷吏於梁無取焉
　
　
　
　
　
　
　
　梁書巻五十三
欽定四庫全書
　梁書卷五十四
　　唐　散　騎　常　侍　姚　思　廉　撰
　列傳第四十八
　諸夷
　　海南諸國　　　東夷　　　西北諸戎
海南諸國大抵在交州南及西南大海洲上相去近者
三五千里逺者二三萬里其西與西域諸國接漢元鼎
中遣伏波將軍路博徳開百越置日南郡其徼外諸國
自武帝以来皆朝貢後漢桓帝世大秦天竺皆由此道
遣使貢獻及呉孫權時遣宣化従事朱應中郎康泰通
焉其所經及𫝊聞則有百數十國因立記𫝊晉代通中
國者蓋尠故不載史官及宋齊至者有十餘國始為之
𫝊自梁革運其奉正朔脩貢職航海嵗至踰於前代矣
今採其風俗粗著者綴為海南𫝊云
林邑國者本漢日南郡象林縣古越裳之界也伏波將
軍馬援開漢南境置此縣其地縦廣可六百里城去海
百二十里去日南界四百餘里北接九徳郡其南界水
歩道二百餘里有西國夷亦稱王馬援植兩銅柱表漢
界䖏也其國有金山石皆赤色其中生金金夜則出飛
状如螢火又出瑇瑁貝齒吉貝沉木香吉貝者樹名也
其華成時如鵞毳抽其緒紡之以作布潔白與紵布不
殊亦染成五色織為斑布也沉木者土人斫㫁之積以
嵗年朽爛而心莭獨在置水中則沉故名曰沉香次不
沉不浮者曰􁁉香也漢末大亂功曹區達殺縣令自立
為王𫝊數世其後王無嗣立外甥范熊熊死子逸嗣晉
成帝咸康三年逸死奴文簒立文本日南西捲縣夷帥
范稚家奴常牧牛於山澗得鱧魚二頭化而為鐡因以
鑄刀鑄成文向石而呪曰若斫石破者文當王此國因
舉刀斫石如㫁芻藳文心獨異之范稚常使之商賈至
林邑因教林邑王作宫室及兵車噐械王寵任之後乃
讒王諸子各奔餘國及王死無嗣文偽於隣國迓王子
置毒於漿中而殺之遂脅國人自立舉兵攻旁小國皆
吞滅之有衆四五萬人時交州刺史姜荘使所親韓戢
謝稚前後監日南郡竝貪殘諸國患之穆帝永和三年
臺遣夏侯覽為太守侵刻尤甚林邑先無田土貪日南
地肥沃常欲畧有之至是因民之怨遂舉兵襲日南殺
覽以其屍祭天留日南三年乃還林邑交州刺史朱藩
後遣督䕶劉雄戍日南文復屠滅之進㓂九徳郡殘害
吏民遣使告藩願以日南北境横山為界藩不許又遣
督䕶陶綬李衢討之文歸林邑尋復屯日南五年文死
子佛立猶屯日南征西將軍桓温遣督䕶滕畯九真太
守灌邃帥交廣州兵討之佛嬰城固守邃令畯盛兵於
前邃帥勁卒七百人自後踰壘而入佛衆驚潰奔走邃
追至林邑佛乃請降哀帝昇平初復為㓂暴刺史温放
之討破之安帝隆安三年佛孫湏達復㓂日南執太守
炅源又進宼九徳執太守曹炳交趾太守杜瑗遣都䕶
鄧逸等擊破之即以瑗為刺史義熈三年須達復宼日
南殺長史瑗遣海邏督䕶阮斐討破之斬獲甚衆九年
湏達復宼九真行郡事杜慧期與戰斬其息交龍王甄
知及其將范健等生俘湏達息那䏻及虜獲百餘人自
瑗卒後林邑無嵗不宼日南九徳諸郡殺蕩甚多交州
遂致虚弱須達死子敵真立其弟敵鎧擕母出奔敵真
追恨不䏻容其母弟捨國而之天竺禪位於其甥國相
藏驎固諫不従其甥既立而殺藏驎藏驎子又攻殺之
而立敵鎧同母異父之弟曰文敵文敵後為扶南王子
當根純所殺大臣范諸農平其亂而自立為王諸農死
子陽邁立宋永初二年遣使貢獻以陽邁為林邑王陽
邁死子咄立簒其父復曰陽邁其國俗居䖏為閣名曰
于闌門戸皆北向書樹葉為紙男女皆以横幅吉貝繞
腰以下謂之干漫亦曰都縵穿耳貫小鐶貴者著革屣
賤者跣行自林邑扶南以南諸國皆然也其王著法服
加瓔珞如佛像之飾出則乗象吹螺擊鼓罩吉貝繖以
吉貝為幡旗國不設刑法有罪者使象踏殺之其大姓
號婆羅門嫁娶必用八月女先求男由賤男而貴女也
同姓還相婚姻使婆羅門引壻見婦握手相付咒曰吉
利吉利以為成禮死者焚之中野謂之火𦵏其寡婦孤
居散髪至老國王事尼乾道鑄金銀人像大十圍元嘉
初陽邁侵暴日南九徳諸郡交州刺史杜𢎞文建牙欲
討之聞有代乃止八年又宼九徳郡入四會浦口交州
刺史阮彌之遣隊主相道生帥兵赴討攻區栗城不剋
乃引還爾後頻年遣使貢獻而宼盗不已二十三年使
交州刺史檀和之振武将軍宗慤伐之和之遣司馬蕭
景憲為前鋒陽邁聞之懼欲輸金一萬斤銀十萬斤還
所略日南民戸其大臣䓯僧達諫止之乃遣大帥范扶
龍戍其北界區栗城景憲攻城剋之斬扶龍首獲金銀
雜物不可勝計乗勝逕進即剋林邑陽邁父子竝挺身
逃奔獲其珍異皆是未名之寳又銷其金人得黄金數
十萬斤和之後病死見胡神為祟孝武建元大眀中林
邑王范神成累遣長史奉表貢獻眀帝泰豫元年又遣
使獻方物齊永眀中范文贊累遣使貢獻天監九年文
贊子天凱奉獻白猴詔曰林邑王范天凱介在海表乃
心款至逺脩職貢良有可嘉宜班爵號被以榮澤可持
莭督縁海諸軍事威南将軍林邑王十年十三年天凱
累遣使獻方物俄而病死子弼毳跋摩立奉表貢獻普
通七年王髙式勝鎧遣使獻方物詔以為持節督縁海
諸軍事綏南將軍林邑王大通元年又遣使貢獻中大
通二年行林邑王髙式律陁羅跋摩遣使貢獻詔以為
持節督縁海諸軍事綏南將軍林邑王六年又遣使獻
方物
扶南國在日南郡之南海西大灣中去日南可七千里
在林邑西南三千餘里城去海五百里有大江廣十里
西北流東入於海其國輪廣三千餘里土地洿下而平
博氣候風俗大較與林邑同出金銀銅錫沉木香象牙
孔翠五色鸚鵡其南界三千餘里有頓遜國在海崎上
地方千里城去海十里有五王竝覊屬扶南頓遜之東
界通交州其西界接天竺安息徼外諸國往還交市所
以然者頓遜迴入海中千餘里漲海無崖岸船舶未曾
得逕過也其市東西交㑹日有萬餘人珍物寳貨無所
不有又有酒樹似安石榴采其花汁停瓮中數日成酒
頓遜之外大海洲中又有毗騫國去扶南八千里𫝊其
王身長丈二頭長三尺自古来不死莫知其年王神聖
國中人善惡及將来事王皆知之是以無敢欺者南方
號曰長頸王國俗有室屋衣服噉粳米其人言語小異
扶南有山出金金露生石上無所限也國法刑罪人竝
於王前噉其肉國内不受估客有往者亦殺而噉之是
以商旅不敢至王常樓居不血食不事鬼神其子孫生
死如常人唯王不死扶南王數遣使與書相報答常遺
扶南王純金五十人食器形如圎盤又如瓦塸名為多
羅受五升又如椀者受一升王亦能作天竺書書可三
千言說其宿命所由與佛經相似竝論善事又𫝊扶南
東界即大漲海海中有大洲洲上有諸薄國國東有馬
五洲復東行漲海千餘里至自然大洲其上有樹生火
中洲左近人剥取其皮紡績作布極得數尺以為手巾
與焦麻無異而色微青黒若小垢洿則投火中復更精
潔或作燈炷用之不知盡扶南國俗本躶文身被髪不
制衣裳以女人為王號曰栁葉年少壮健有似男子其
南有徼國有事鬼神者字混填夢神賜之弓乗賈人舶
入海混填晨起即詣廟於神樹下得弓便依夢乗船入
海遂入扶南外邑栁葉人衆見舶至欲取之混填即張
弓射其舶穿度一面矢及侍者栁葉大懼舉衆降混填
混填乃教栁葉穿布貫頭形不復露遂治其國納栁葉
為妻生子分王七邑其後王混盤況以詐力間諸邑令
相疑阻因舉兵攻并之乃遣子孫中分治諸邑號曰小
王盤況年九十餘乃死立中子盤盤以國事委其大將
范蔓盤盤立三年死國人共舉蔓為王蔓勇健有權畧
復以兵威攻伐旁國咸服屬之自號扶南大王乃治作
大船窮漲海攻屈都昆九稚典孫等十餘國開地五六
千里次當伐金鄰國蔓遇疾遣太子金生代行蔓姊子
旃時為二千人將因簒蔓自立遣人詐金生而殺之蔓
死時有乳下兒名長在民間至年二十乃結國中壯士
襲殺旃旃大將范尋又殺長而自立更繕治國内起觀
閣遊戱之朝旦中晡三四見客民人以焦蔗龜鳥為禮
國法無牢獄有罪者先齋戒三日乃燒斧極赤令訟者
捧行七歩又以金鐶雞卵投沸湯中令探取之若無實
者手即焦爛有理者則不又扵城溝中養鰐魚門外圈
猛獸有罪者輒以餵猛獸及鰐魚魚獸不食為無罪三
日乃放之鰐大者長二丈餘狀如鼉有四足喙長六七
尺兩邉有齒利如刀劍常食魚遇得麞鹿及人亦噉之
蒼梧以南及外國皆有之吴時遣中郎康泰宣化従事
朱應使於尋國國人猶祼唯婦人著貫頭泰應謂曰國
中實佳但人褻露可怪耳尋始令國内男子著横幅横
幅今干縵也大家乃截錦為之貧者乃用布晉武帝太
康中尋始遣使貢獻穆帝升平元年王竺旃檀奉表獻
馴象詔曰此物勞費不少駐令勿送其後王憍陳如本
天竺婆羅門也有神語曰應王扶南憍陳如心恱南至
盤盤扶南人聞之舉國欣戴迎而立焉復改制度用天
竺法憍陳如死後王持梨陁跋摩宋文帝世奉表獻方
物齊永眀中王闍邪跋摩遣使貢獻天監二年跋摩復
遣使送珊瑚佛像并獻方物詔曰扶南王憍陳如闍邪
跋摩介居海表世纂南服厥誠逺著重譯獻賝宜䝉酬
納班以榮號可安南将軍扶南王今其國人皆醜黒拳
髪所居不穿井數十家共一池引汲之俗事天神天神
以銅為像二面者四手四面者八手手各有所持或小
兒或鳥獸或日月其王出入乗象嬪侍亦然王坐則偏
踞翹膝垂左膝至地以白疊敷前設金盆香罏於其上
國俗居丧則剃除鬚髪死者有四𦵏水𦵏則投之江流
火𦵏則焚為灰燼土𦵏則瘞埋之鳥𦵏則棄之中野人
性貪吝無禮義男女恣其奔随十年十三年跋摩累遣
使貢獻其年死庶子留陁跋摩殺其嫡弟自立十六年
遣使竺當抱老奉表貢獻十八年復遣使送天竺旃檀
瑞像婆羅樹葉并獻火齊珠欝金蘓合等香普通元年
中大通二年大同元年累遣使獻方物五年復遣使獻
生犀又言其國有佛髪長一丈二尺詔遣沙門釋雲寳
随使往迎之先是三年八月髙祖改造阿育王寺塔出
舊塔下舎利及佛爪髪髪青紺色衆僧以手伸之随手
長短放之則旋屈為蠡形案僧伽經云佛髪青而細猶
如藕莖絲佛三昧經云我昔在宫沐頭以尺量髪長一
丈二尺放已右旋還成蠡文則與髙祖所得同也阿育
王即鐡輪王王閻浮提一天下佛滅度後一日一夜役
鬼神造八萬四千塔此即其一也吴時有尼居其地為
小精舎孫綝尋毁除之塔亦同泯吴平後諸道人復於
舊䖏建立焉晉中宗初渡江更修飾之至簡文咸安中
使沙門安法師程造小塔未及成而亡弟子僧顯繼而
修立至孝武太元九年上金相輪及承露其後西河離
石縣有胡人劉薩何遇疾暴亡而心下猶暖其家未敢
便殯經十日更蘓說云有兩吏見録向西北行不測逺
近至十八地獄随報重輕受諸楚毒見觀世音語云汝
縁未盡若得活可作沙門洛下齊城丹陽㑹稽竝有阿
育王塔可往禮拜若夀終則不堕地獄語竟如堕髙巖
忽然醒寤因此出家名慧達遊行禮塔次至丹陽未知
塔處乃登越城四望見長千里有異氣色因就禮拜果
是育王塔所屢放光眀由是定知必有舎利乃集衆就
掘之入一丈得三石碑竝長六尺中一碑有鐡函函中
有銀函函中又有金函盛三舎利及爪髪各一枚髪長
數尺即遷舎利近北對簡文所造塔西造一層塔十六
年又使沙門僧尚伽為三層即髙祖所開者也初穿土
四尺得龍窟及昔人所捨金銀鐶釧釵鑷等諸雜寳物
可深九尺許方至石磉磉下有石函函内有鐡壺以盛
銀坩坩内有金鏤罌盛三舎利如粟粒大圎正光潔函
内又有琉璃椀内得四舎利及髪爪爪有四枚竝為沉
香色至其月二十七日髙祖又到寺禮拜設無㝵大㑹
大赦天下是日以金鉢盛水泛舎利其最小者𨼆鉢不
出髙祖禮數十拜舎利乃於鉢内放光旋囘久之乃當
鉢中而止髙祖問大僧正慧念今日見不可思議事不
慧念荅曰法身常住湛然不動髙祖曰弟子欲請一舎
利還臺供養至九月五日又於寺設無㝵大㑹遣皇太
子王侯朝貴等奉迎是日風景眀和京師傾屬觀者百
數十萬人所設金銀供具等物竝留寺供養并施錢一
千萬為寺基業至四年九月十五日髙祖又至寺設無
㝵大㑹竪二刹各以金罌次玉罌重盛舎利及爪髪内
七寳塔中又以石函盛寳塔分入兩刹下及王侯妃主
百姓富室所捨金銀鐶釧等珍寳充積十一年十一月
二日寺僧又請髙祖於寺𤼵般若經題爾夕二塔俱放
光眀敕鎮東將軍邵陵王綸製寺大功徳碑文先是二
年改造㑹稽鄮縣塔開舊塔出舎利遣光宅寺釋敬脫
等四僧及舎人孫照蹔迎還臺髙祖禮拜竟即送還縣
入新塔下此縣塔亦是劉薩何所得也晉咸和中丹陽
尹髙悝行至張侯橋見浦中五色光長數尺不知何怪
乃令人於光處掊視之得金像未有光趺悝乃下車載
像還至長干巷首牛不肯進悝乃令馭人任牛所之牛
徑牽車至寺悝因留像付寺僧每至中夜常放光眀又
聞空中有金石之響經一嵗捕魚人張係世於海口忽
見有銅花趺浮出水上係世取送縣縣以送臺乃施像
足宛然合㑹簡文咸安元年交州合浦人董宗之採珠
沒水於底得佛光豔交州押送臺以施像又合焉自咸
和中得像至咸安初厯三十餘年光趺始具初髙悝得
像後西域胡僧五人来詣悝曰昔於天竺得阿育王造
像来至鄴下值胡亂埋像於河邉今尋覓失所五人嘗
一夜俱夢見像曰已出江東為髙悝所得悝乃送此五
僧至寺見像嘘欷涕泣像便放光照燭殿宇又瓦官寺
慧邃欲模寫像形寺主僧尚慮虧損金色謂邃曰若能
令像放光回身西向乃可相許慧邃便懇到拜請其夜
像即轉坐放光回身西向眀旦便許模之像趺先有外
國書莫有識者後有三藏那求跋摩識之云是阿育王
為第四女所造也及大同中出舊塔舎利敕市寺側數
百家宅地以廣寺域造諸堂殿并瑞像周囘閣等窮於
輪奐焉其圖諸經變竝吴人張繇運手繇丹靑之工一
時冠絶
盤盤國宋文帝元嘉孝武孝建大眀中竝遣使貢獻大
通元年其王使使奉表曰揚州閻浮提震旦天子萬善
莊嚴一切恭敬猶如天淨無雲眀耀滿目天子身心清
淨亦復如是道俗濟濟竝蒙聖王光化濟度一切永作
舟航臣聞之慶善我等至誠敬禮常勝天子足下稽首
問訊今奉薄獻願垂哀受中大通元年五月累遣使貢
牙像及塔并獻沉檀等香數十種六年八月復使送菩
提國真舎利及畫塔并獻菩提樹葉詹糖等香
丹丹國中大通二年其王遣使奉表曰伏承聖主至徳
仁治信重三寳佛法興顯衆僧殷集法事日盛威嚴整
肅朝望國執慈愍蒼生八方六合莫不歸服化隣諸天
非可言喻不任慶善若蹔奉見尊足謹奉送牙像及塔
各二軀并獻火齊珠吉貝雜香藥等大同元年復遣使
獻金銀瑠琉雜寳香藥等物
干陁利國在南海洲上其俗與林邑扶南畧同出斑布
吉貝㯽榔㯽榔特精好為諸國之極宋孝武世王釋婆
羅那憐陁遣長史竺留陁獻金銀寳器天監元年其王
瞿曇脩跋陁羅以四月八日夢見一僧謂之曰中國今
有聖主十年之後佛法大興汝若遣使貢奉敬禮則土
地豐樂商旅百倍若不信我則境土不得自安修跋陁
羅初未能信既而又夢此僧曰汝若不信我當與汝往
觀之乃於夢中来至中國拜覲天子既覺心異之陁羅
本工畫乃寫夢中所見髙祖容質飾以丹青仍遣使并
畫工奉表獻玉盤等物使人既至模寫髙祖形以還其
國比本畫則符同焉因盛以寳函日加禮敬後跋陁死
子毗邪跋摩立十七年遣長史毗貟跋摩奉表曰常勝
天子陛下諸佛世尊常樂安樂六通三達為世間尊是
名如来應供正覺遺形舎利造諸塔像莊嚴國土如湏
彌山邑居聚落次第羅滿城郭館宇如忉利天宫具足
四兵能伏怨敵國土安樂無諸患難人民和善受化正
法慶無不通猶䖏雪山流注雪水八味清淨百川洋溢
周囘屈曲順趨大海一切衆生咸得受用於諸國土殊
勝第一是名震旦大梁揚郡天子仁廕四海徳合天心
雖人是天降生䕶世功徳寳藏救世大悲為我尊生威
儀具足是故至誠敬禮天子足下稽首問訊奉獻金芙
蓉雜香藥等願垂納受普通元年復遣使獻方物
狼牙脩國在南海中其界東西三十日行南北二十日
行去廣州二萬四千里土氣物産與扶南畧同偏多􁁉
沉婆律香等其俗男女皆袒而被髪以吉貝為干縵其
王及貴臣乃加雲霞布覆胛以金绳為絡帶金鐶貫耳
女子則被布以瓔珞繞身其國累塼為城重門樓閣王
出乗象有幡眊旗鼓罩白蓋兵衛甚設國人說立國以
来四百餘年後嗣衰弱王族有賢者國人歸之王聞知
乃加囚執其鏁無故自斷王以為神因不敢害乃斥逐
出境遂奔天竺天竺妻以長女俄而狼牙王死大臣迎
還為王二十餘年死子婆伽達多立天監十四年遣使
阿撤多奉表曰大吉天子足下離淫怒癡哀愍衆生慈
心無量端嚴相好身光眀朗如水中月普照十方眉間
白毫其白如雪其色照耀亦如月光諸天善神之所供
養以垂正法寳梵行衆増莊嚴都邑城閣高峻如乾陁
山樓觀羅列道途平正人民熾盛快樂安穩著種種衣
猶如天服於一切國為極尊勝天王愍念羣生民人安
樂慈心深廣律儀清淨正法化治供養三寳名稱宣揚
布滿世界百姓樂見如月初生譬如梵王世界之主人
天一切莫不歸依敬禮大吉天子足下猶如現前忝承
先業慶嘉無量今遣使問訊大意欲自往復畏大海風
波不達今奉薄獻願大家曲垂領納
婆利國在廣州東南海中洲上去廣州二月日行國界
東西五十日行南北二十日行有一百三十六聚土氣
暑熱如中國之盛夏榖一嵗再熟草木嘗榮海出文螺
紫貝有石名蚶貝羅初採之柔軟及刻削為物乾之遂
大堅彊其國人披吉貝如帊及為都縵王乃用斑絲布
以瓔珞繞身頭著金冠髙尺餘形如弁綴以七寳之飾
帶金裝劍偏坐金髙坐以銀蹬支足侍女皆為金花雜
寶之飾或持白眊拂及孔雀扇王出以象駕輿輿以雜
香為之上施羽蓋珠簾其導従吹螺擊鼔王姓憍陳如
自古未通中國問其先及年數不能記焉而言白淨王
夫人即其國女也天監十六年遣使奉表曰伏承聖王
信重三寳興立塔寺校飾莊嚴周徧國土四衢平坦清
淨無穢臺殿羅列狀若天宫壯麗㣲妙世無與等聖主
出時四兵具足羽儀導従布滿左右都人士女麗服光
飾市廛豐富充積珍寳王法清整無相侵奪學徒皆至
三乗競集敷說正法雲布雨潤四海流通交㑹萬國長
江渺漫清泠深廣有生咸資莫能消穢陰陽和暢灾厲
不作大梁揚都聖王無等臨覆上國有大慈悲子育萬
民平等忍辱怨親無二加以周窮無所藏積靡不照燭
如日之眀無不受樂猶如淨月宰輔賢良羣臣貞信盡
忠奉上心無異想伏惟皇帝是我真佛臣是婆利國主
今敬稽首禮聖王足下惟願大王知我此心此心久矣
非適今也山海阻逺無縁自達今故遣使獻金席等表
此丹誠普通三年其王頻伽復遣使珠貝智貢白鸚鵡
靑蟲兜鍪瑠璃器吉貝螺杯雜香藥等數十種
中天竺國在大月支東南數千里地方三萬里一名身
毒漢世張騫使大夏見卭竹杖蜀布國人云市之身毒
身毒即天竺蓋𫝊譯音字不同其實一也従月支髙附
以西南至西海東至槃越列國數十每國置王其名雖
異皆身毒也漢時覊屬月支其俗土著與月支同而卑
溼暑熱民弱畏戰弱於月支國臨大江名新陶源出崑
崙分為五江總名曰恒水其水甘美下有眞鹽色正白
如水精土俗出犀象貂鼲瑇瑁火齊金銀鐡金縷織成
金皮罽細摩白叠好裘毾㲪火齊狀如雲母色如紫金
有光耀别之則薄如蟬翼積之則如紗縠之重沓也其
西與大秦安息交市海中多大秦珍物珊瑚琥珀金碧
珠璣琅玕欝金蘓合蘓合是合諸香汁煎之非自然一
物也又云大秦人採蘓合先笮其汁以為香膏乃賣其
滓與諸國賈人是以展轉来達中國不大香也鬱金獨
出罽賔國華色正黄而細與芙蓉華裏被蓮者相似國
人先取以上佛寺積日香稿乃糞去之賈人従寺中徴
雇以轉賣與佗國也漢桓帝延熹九年大秦王安敦遣
使自日南徼外来獻漢世唯一通焉其國人行賈往往
至扶南日南交趾其南徼諸國人少有到大秦者孫權
黄武五年有大秦賈人字秦論来到交趾交趾太守吴
邈遣送詣權權問方土謡俗論具以事對時諸葛恪討
丹陽獲黝歙短人論見之曰大秦希見此人權以男女
各十人差吏㑹稽劉咸送論咸於道物故論乃徑還本
國漢和帝時天竺數遣使貢獻後西域反叛遂絶至桓
帝延熹二年四年頻従日南徼外来獻魏晉世絶不復
通唯吴時扶南王范旃遣親人蘓物使其國従扶南發
投拘利口循海大灣中正西北入厯灣邉數國可一年
餘到天竺江口逆水行七千里乃至焉天竺王驚曰海
濵極逺猶有此人即呼令觀視國内仍差陳宋等二人
以月支馬四匹報旃遣物等還積四年方至其時吴遣
中郎康泰使扶南及見陳宋等具問天竺土俗云佛道
所興國也人民敦厖土地鐃沃其王號茂論所都城郭
水泉分流繞于渠壍下注大江其宫殿皆雕文鏤刻街
曲市里屋舎樓觀鍾鼓音樂服飾香華水陸通流百賈
交㑹竒玩珍瑋恣心所欲左右嘉維舎衛葉波等十六
大國去天竺或二三千里共尊奉之以為在天地之中
也天監初其王屈多遣長史竺羅達奉表曰伏聞彼國
據江傍海山川周固衆妙悉備莊嚴國土猶如化城宫
殿莊飾街巷平坦人民充滿歡娱安樂大王出遊四兵
随従聖眀仁愛不害衆生國中臣民循行正法大王仁
聖化之以道慈悲羣生無所遺棄常修淨戒式導不及
無上法船沉弱以濟百官氓庶受樂無恐諸天䕶持萬
神侍従天魔降服莫不歸仰王身端嚴如日初出仁澤
普潤猶如大雲於彼震旦最為殊勝臣之所住國土首
羅天守䕶令國安樂王王相承未曾斷絶國中皆七寳
形像衆妙莊嚴臣自修檢如化王法臣名屈多奕世王
種惟願大王聖體和平今以此國羣臣民庶山川珍重
一切歸屬五體投地歸誠大王使人竺達多由来忠信
是故今遣大王若有所須珍奇異物悉當奉送此之境
土便是大王之國王之法令善道悉當承用願二國信
使往来不絶此信返還願賜一使具宣聖命備𠡠所宜
款至之誠望不空返所白如允願加採納今奉獻琉璃
唾壺雜香吉貝等物
師子國天竺旁國也其地和適無冬夏之異五榖随人
所種不湏時莭其國舊無人民止有鬼神及龍居之諸
國商估来共市易鬼神不見其形但出珍寳顯其所堪
價商人依價取之諸國人聞其土樂因此競至或有停
住者遂成大國晉義熙初始遣獻玉像經十載乃至像
髙四尺二寸玉色潔潤形製殊特殆非人工此像厯晉
宋世在瓦官寺寺先有徴士戴安道手製佛像五軀及
顧長康維摩畫圖世人謂為三絶至齊東昏遂毁玉像
前截臂次取身為嬖妾潘貴妃作釵釧宋元嘉六年十
二年其王刹利摩訶遣使貢獻大通元年後王伽葉伽
羅訶梨邪使奉表曰謹白大梁眀主雖山海殊隔而音
信時通伏承皇帝道徳髙逺覆載同於天地眀照齊乎
日月四海之表無有不従方國諸王莫不奉獻以表慕
義之誠或泛海三年陸行千日畏威懐德無逺不至我
先王以来唯以修徳為本不嚴而治奉事正法道天下
欣人為善慶若已身欲與大梁共𢎞三寶以度難化信
還伏聽告敕今奉薄獻願垂納受
東夷之國朝鮮為大得箕子之化其器物猶有禮樂云
魏時朝鮮以東馬韓辰韓之屬世通中國自晉過江泛
海東使有髙句驪百濟而宋齊間常通職貢梁興又有
加焉扶桑國在昔未聞也普通中有道人稱自彼而至
其言元本尤悉故并録焉
髙句驪者其先出自東眀東眀本北夷櫜離王之子離
王出行其侍兒於後任娠離王還欲殺之侍兒曰前見
天上有氣如大雞子来降我因以有娠王囚之後遂生
男王置之豕牢豕以口氣嘘之不死王以為神乃聽收
養長而善射王忌其猛復欲殺之東眀乃奔走南至淹
滯水以弓擊水魚鼈皆浮為橋東眀乗之得渡至夫餘
而王焉其後支别為句驪種也其國漢之𤣥莵郡也在
遼東之東去遼東千里漢魏世南與朝鮮穢貊東與沃
沮北與夫餘接漢武帝元封四年滅朝鮮置𤣥莵郡以
髙句驪為縣以屬之句驪地方可二千里中有遼山遼
水所出其王都於丸都之下多大山深谷無原澤百姓
依之以居食澗水雖土著無良田故其俗莭食好治宫
室於所居之左立大屋祭鬼神又祠零星社稷人性㐫
急喜宼抄其官有相加對盧沛者古鄒加主簿優台使
者皂衣先人尊卑各有等級言語諸事多與夫餘同其
性氣衣服有異本有五族有消奴部絶奴部愼奴部雚
奴部桂婁部本消奴部為王㣲弱桂婁部代之漢時賜
衣幘朝服鼓吹常従𤣥莵郡受之後稍驕不復詣郡但
於東界築小城以受之至今猶名此城為幘溝婁溝婁
者句驪名城也其置官有對盧則不置沛者有沛者則
不置對盧其俗喜歌儛國中邑落男女每夜羣聚歌戲
其人潔清自喜善藏釀跪拜申一脚行歩皆走以十月
祭天大㑹名曰東眀其公㑹衣服皆錦繡金銀以自飾
大加主簿頭所著似幘而無後其小加著折風形如弁
其國無牢獄有罪者則㑹諸加評議殺之沒入妻子其
俗好淫男女多相奔誘已嫁娶便稍作送終之衣其死
𦵏有椁無棺好厚𦵏金銀財幣盡於送死積石為封列
植松柏兄死妻嫂其馬皆小便登山國人尚氣力便弓
矢刀矛有鎧甲習戰鬭沃沮東穢皆屬焉王莽初發高
驪兵以伐胡不欲行彊迫遣之皆亡出塞為宼盗州郡
歸咎於句驪侯騶嚴尤誘而斬之王莽大恱更名髙句
驪為下句驪當此時為侯矣光武八年髙句驪王遣使
朝貢始稱王至殤安之間其王名宫數宼遼東𤣥莵太
守蔡風討之不能禁宫死子伯固立順和之間復數犯
遼東宼抄靈帝建寕二年𤣥莵太守耿臨討之斬首虜
數百級伯固乃降屬遼東公孫度之雄海東也伯固與
之通好伯固死子伊夷摸立伊夷摸自伯固時已數宼
遼東又受亡胡五百餘戶建安中公孫康出軍擊之破
其國焚燒邑落降胡亦叛伊夷摸伊夷摸更作新國其
後伊夷摸復擊𤣥莵𤣥莵與遼東合擊大破之伊夷摸
死子位宫立位宫有勇力便鞍馬善射獵魏景初二年
遣太傅司馬宣王率衆討公孫淵位宫遣主簿大加將
兵千人助軍正始三年位宫宼西安嘉平五年幽州刺
史毋丘儉將萬人出𤣥莵討位宫位宫將歩騎二萬人
逆軍大戰於沸流位宫敗走儉軍追至峴懸車東馬登
丸都山屠其所都斬首虜萬餘級位宫單將妻息逺竄
六年儉復討之位宫輕將諸加奔沃沮儉使將軍王頎
追之絶沃沮千餘里到肅慎南界刻石紀功又到丸都
山銘不耐城而還其後復通中夏晉永嘉亂鮮卑慕容
廆據昌黎大棘城元帝授平州刺史句驪王乙弗利頻
宼遼東廆不能制弗利死子劉代立康帝建元元年慕
容廆子晃率兵伐之劉與戰大敗單馬奔走晃乗勝追
至丸都焚其宫室掠男子五萬餘口以歸孝武太元十
年句驪攻遼東𤣥莵郡後燕慕容垂遣弟農伐句驪復
二郡垂死子寳立以句驪王安為平州牧封遼東帶方
二國王安始置長史司馬參軍官後畧有遼東郡至孫
髙璉晉安帝義熙中始奉表通貢職厯宋齊竝授爵位
年百餘嵗死子雲齊隆昌中以為使持莭散騎常侍都
督營平二州征東大將軍樂浪公髙祖即位進雲車騎
大將軍天監七年詔曰髙驪王樂浪郡公雲乃誠款著
貢驛相尋宜隆秩命式𢎞朝典可撫東大將軍開府儀
同三司持莭常侍都督王竝如故十一年十五年累遣
使貢獻十七年雲死子安立普通元年詔安纂龍封爵
持節督營平二州諸軍事寕東將軍七年安卒子延立
遣使貢獻詔以延襲爵中大通四年六年大同元年七
年累奉表獻方物太清二年延卒詔以其子襲延爵位
百濟者其先東夷有三韓國一曰馬韓二曰辰韓三曰
弁韓弁韓辰韓各十二國馬韓有五十四國大國萬餘
家小國數千家總十餘萬戶百濟即其一也後漸彊大
兼諸小國其國本與句驪在遼東之東晉世句驪既畧
有遼東百濟亦據有遼西晉平二郡地矣自置百濟郡
晉太元中王須義熙中王餘映宋元嘉中王餘毗竝遣
獻生口餘毗死立子慶慶死子牟都立都死立子牟太
齊永眀中除大都督百濟諸軍事鎮東大將軍百濟王
天監元年進太號征東將軍尋為髙句驪所破衰弱者
累年遷居南韓地普通二年王餘隆始復遣使奉表稱
累破句驪今始與通好而百濟更為彊國其年髙祖詔
曰行都督百濟諸軍事鎮東大將軍百濟王餘隆守藩
海外逺修貢職廼誠款到朕有嘉焉宜率舊章授兹榮
命可使持節都督百濟諸軍事寕東大將軍百濟王五
年隆死詔復以其子眀為持節督百濟諸軍事綏東將
軍百濟王號所治城曰固麻謂邑曰檐魯如中國之言
郡縣也其國有二十二檐魯皆以子弟宗族分據之其
人形長衣服淨潔其國近倭頗有文身者今言語服章
畧與髙驪同行不張拱拜不申足則異呼帽曰冠襦曰
複衫袴曰褌其言參諸夏亦秦韓之遺俗云中大通六
年大同七年累遣使獻方物并請湼盤等經義毛詩博
士并工匠畫師等敕竝給之太清三年不知京師宼賊
猶遣使貢獻既至見城闕荒毁竝號慟涕泣侯景怒囚
執之及景平方得還國
新羅者其先本辰韓種也辰韓亦曰秦韓相去萬里𫝊
言秦世亡人避役来適馬韓馬韓亦割其東界居之以
秦人故名之曰秦韓其言語名物有似中國人名國為
邦弓為弧賊為宼行酒為行觴相呼皆為徒不與馬韓
同又辰韓王常用馬韓人作之世相係辰韓不得自立
為王眀其流移之人故也恒為馬韓所制辰韓始有六
國稍分為十二新羅則其一也其國在百濟東南五千
餘里其地東濵大海南北與句驪百濟接魏時曰新盧
宋時曰新羅或曰斯羅其國小不能自通使聘普通二
年王名募泰始使使随百濟奉獻方物其俗呼城曰健
牟羅其邑在内曰啄評在外曰邑勒亦中國之言郡縣
也國有六啄評五十二邑勒土地肥美宜植五榖多桑
麻作縑布服牛乗馬男女有别其官名有子賁旱支齊
旱支謁旱支壹告支竒貝旱支其冠曰遺子禮襦曰尉
解袴曰柯半靴曰洗其拜及行與髙驪相類無文字刻
木為信語言待百濟而後通焉
倭者自云太伯之後俗皆文身去帶方萬二千餘里大
抵在㑹稽之東相去絶逺従帶方至倭循海水行厯韓
國乍東乍南七千餘里始度一海海闊千餘里名瀚海
至一支國又度一海千餘里名未盧國又東南陸行五
百里至伊都國又東南行百里至奴國又東行百里至
不彌國又南水行二十日至投馬國又南水行十日陸
行一月日至祁馬臺國即倭王所居其官有伊支馬次
曰彌馬獲支次曰奴往鞮民種禾稻紵麻蠺桑織績有
薑桂橘椒蘓出黒雉真珠靑玉有獸如牛名山䑕又有
大蛇吞此獸蛇皮堅不可斫其上有孔乍開乍閉時或
有光射之中蛇則死矣物産畧與儋耳朱崖同地温暖
風俗不淫男女皆露紒富貴者以錦繡雜采為帽似中
國胡公頭食飲用籩豆其死有棺無槨封土作冡人性
皆嗜酒俗不知正嵗多壽考多至八九十或至百嵗其
俗女多男少貴者至四五妻賤者猶兩三妻婦人無婬
妬無盗竊少諍訟若犯法輕者沒其妻子重則滅其宗
族漢靈帝光和中倭國亂相攻伐歴年乃共立一女子
卑彌呼為王彌呼無夫壻挟鬼道能惑衆故國人立之
有男弟佐治國自為王少有見者以婢千人自侍唯使
一男子出入𫝊教令所䖏宫室常有兵守衛至魏景初
三年公孫淵誅後卑彌呼始遣使朝貢魏以為親魏王
假金印紫綬正始中卑彌呼死更立男王國中不服更
相誅殺復立卑彌呼宗女臺與為王其後復立男王竝
受中國爵命晉安帝時有倭王賛賛死立弟彌彌死立
子濟濟死立子興興死立弟武齊建元中除武持莭督
新羅任那伽羅秦韓慕韓六國諸軍事鎮東大將軍高
祖即位進武號征東將軍其南有侏儒國人長三四尺
又南黒齒國裸國去倭四千餘里船行可一年至又西
南萬里有海人身黑眼白裸而醜其肉美行者或射而
食之
文身國在倭國東北七千餘里人體有文如獸其額上
有三文文直者貴文小者賤土俗歡樂物豐而賤行客
不齎糧有屋宇無城郭其王所居飾以金銀珍麗繞屋
為壍廣一丈實以水銀雨則流于水銀之上市用珍寶
犯輕罪者則鞭杖犯死罪則置猛獸食之有枉則猛獸
避而不食經宿則赦之
大漢國在文身國東五千餘里無兵戈不攻戰風俗竝
與文身國同而言語異
扶桑國者齊永元元年其國有沙門慧深来至荆州說
云扶桑在大漢國東二萬餘里地在中國之東其土多
扶桑木故以為名扶桑葉似桐而初生如笋國人食之
實如棃而赤績其皮為布以為衣亦以為綿作板屋無
城郭有文字以扶桑皮為紙無兵甲不攻戰其國法有
南北獄若犯輕者入南獄重罪者入北獄有赦則赦南
獄不赦北獄在北獄者男女相配生男八嵗為奴生女
九嵗為婢犯罪之身至死不出貴人有罪國乃大㑹坐
罪人於坑對之宴飲分訣若死别焉以灰繞之其一重
則一身屏退二重則及子孫三重則及七世名國王為
乙祁貴人第一者為大對盧第二者為小對盧第三者
為納咄沙國王行有鼓角導従其衣色随年改易甲乙
年青丙丁年赤戊巳年黄庚辛年白壬癸年黒有牛角
甚長以角載物至勝二十斛車有馬車牛車鹿車國人
養鹿如中國畜牛以乳為酪有桑棃經年不壊多蒲桃
其地無鐡有銅不貴金銀市無租估其㛰姻壻往女家
門外作屋晨夕灑掃經年而女不悅即驅之相悅乃成
㛰㛰禮大抵與中國同親喪七日不食祖父母喪五日
不食兄弟伯叔姑姊妹三日不食設靈為神像朝夕拜
奠不制縗絰嗣王立三年不視國事其俗舊無佛法宋
大眀二年罽賔國嘗有比丘五人游行至其國流通佛
法經像教令出家風俗遂改慧深又云扶桑東千餘里
有女國容貌端正色甚潔白身體有毛髪長委地至二
三月競入水則任娠六七月産子女人胸前無乳項後
生毛根白毛中有汁以乳子一百日能行三四年則成
人矣見人驚避偏畏丈夫食鹹草如禽獸鹹草葉似邪
蒿而氣香味鹹天監六年有晉安人渡海為風所飄至
一島登岸有人居止女則如中國而言語不可曉男則
人身而狗頭其聲如吠其食有小豆其衣如布築土為
牆其形圎其戸如竇云
西北諸戎漢世張騫始發西域之迹甘英遂臨西海或
遣侍子或奉貢獻于時雖窮兵極武僅而克㨗比之前
代其畧逺矣魏時三方鼎跱日事干戈晉氏平吴以後
少獲寕息徒置戊巳之官諸國亦未賔従也繼以中原
䘮亂胡人遞起西域與江東隔礙重譯不交呂光之渉
龜兹亦猶蠻夷之伐蠻夷非中國之意也自是諸國分
并勝負強弱難得詳載眀珠翆羽雖仞於後宫蒲梢龍
文希入於外署有梁受命其奉正朔而朝闕庭者則仇
池宕昌髙昌鄧至河南龜茲于闐滑諸國焉今綴其風
俗為西北戎𫝊云
河南王者其先出自鮮卑慕容氏初慕容奕洛干有二
子庶長曰吐谷渾嫡曰廆洛干卒廆嗣位吐谷渾避之
西徙廆追留之而牛馬皆西走不肯還因遂徙上隴度
枹罕出凉州西南至赤水而居之其地則張掖之南隴
西之西在河之南故以為號其界東至壘川西鄰于闐
北接髙昌東北通秦嶺方千餘里蓋古之流沙地焉乏
草木少水潦四時恒有冰雪唯六七月雨雹甚盛若睛
則風飄沙礫常蔽光景其地有麥無榖有青海方數百
里放牝馬其側輒生駒土人謂之龍種故其國多善馬
有屋宇雜以百子帳即穹廬也著小䄂袍小口袴大頭
長裙帽女子披髮為辮其後吐谷渾孫葉延頗識書記
自謂曾祖奕洛干始封昌黎公吾蓋公孫之子也禮以
王父字為國氏因姓吐谷渾亦為國號至其末孫阿犲
始受中國官爵弟子慕延宋元嘉末又自號河南王慕
延死従弟拾寅立乃用書契起城池築宮殿其小王竝
立宅國中有佛法拾寅死子度易侯立易侯死子休留
代立齊永眀中以代為使持莭都督西秦河沙三州鎮
西將軍䕶羗校尉西秦河二州刺史梁興進代為征西
將軍代死子休運籌襲爵位天監十三年遣使獻金裝
馬腦鍾二口又表於益州立九層佛寺詔許焉十五年
又遣使獻赤舞龍駒及方物其使或嵗再三至或再嵗
一至其地與益州隣常通商賈民慕其利多往従之教
其書記為之辭譯稍桀黠矣普通元年又奉獻方物籌
死子呵羅真立大通三年詔以為寕西將軍䕶羗校尉
西秦河二州刺史真死子佛輔襲爵位其世子又遣使
獻白龍駒於皇太子
髙昌國闞氏為主其後為河西王沮渠茂䖍弟無諱襲
破之其王闞爽奔于芮芮無諱據之稱王一世而滅國
人又立麴氏為王名嘉元魏授車騎將軍司空公都督
秦州諸軍事秦州刺史金城郡開國公在位二十四年
卒諡曰昭武王子子堅使持節驃騎大將軍散騎常侍
都督𤓰州諸軍事𤓰州刺史河西郡開國公儀同三司
髙昌王嗣位其國蓋車師之故地也南接河南東連燉
煌西次龜茲北鄰敕勒置四十六鎮交河田地高寜臨
川横截栁婆洿林新興由寜始昌篤進白刀等皆其鎮
名官有四鎮將軍及雜號將軍長史司馬門下校郎中
兵校郎通事舎人通事令史諮議校尉主簿國人言語
與中國畧同有五經歴代史諸子集面貌類髙驪辮髮
垂之於背著長身小袖袍縵襠袴女子頭髮辮而不垂
著錦纈纓珞環釧姻有六禮其地髙燥築土為城架木
為屋土覆其上寒暑與益州相似備植九榖人多噉麨
及羊牛肉出良馬蒲陶酒石鹽多草木草實如璽蠒中
絲如細纑名為白叠子國人多取織以為布布甚軟白
交市用焉有朝烏者旦旦集王殿前為行列不畏人日
出然後散去大同中子堅遣使獻鳴鹽枕蒲陶良馬氍
毹等物
滑國者車師之别種也漢永建元年八滑從班勇擊北
虜有功勇上八滑為後部親漢侯自魏晉以来不通中
國至天監十五年其王厭帶夷栗陁始遣使獻方物普
通元年又遣使獻黄師子白貂裘波斯錦等物七年又
奉表貢獻元魏之居桑乾也滑猶為小國屬芮芮後稍
彊大征其旁國波斯盤盤罽賔焉耆龜茲疎勒姑墨于
闐句盤等國開地千餘里土地温暖多山川樹木有五
榖國人以麨及羊肉為糧其獸有師子兩脚駱駝野驢
有角人皆善射著小袖長身袍用金玉為帶女人被裘
頭上刻木為角長六尺以金銀飾之少女子兄弟共妻
無城郭氊屋為居東向開戶其王坐金牀随太嵗轉與
妻竝坐接客無文字以木為契與旁國通則使旁國胡
為胡書羊皮為紙無職官事天神火神毎日則出戶祀
神而後食其跪一拜而止𦵏以木為槨父母死其子截
一耳𦵏訖即吉其言語待河南人譯然後通
周古柯國滑旁小國也普通元年使使随滑来獻方物
呵跋檀國亦滑旁小國也凡滑旁之國衣服容貌皆與
滑同普通元年使使随滑使来獻方物胡蜜丹國亦滑
旁小國也普通元年使使随滑使来獻方物白題國王
姓支名史稽毅其先蓋匈奴之别種胡也漢灌嬰與匈
奴戰斬白題騎一人今在滑國東去滑六日行西極波
斯土地出粟麥𤓰菓食物畧與滑同普通三年遣使獻
方物
龜兹者西域之舊國也後漢光武時其王名宏為莎車
王賢所殺滅其族賢使其子則羅為龜兹王國人又殺
則羅匈奴立龜兹貴人身毒為王由是屬匈奴然龜兹
在漢世常為大國所都曰延城魏文帝初即位遣使貢
獻晉太康中遣子入侍太元七年秦主苻堅遣將呂光
伐西域至龜兹龜兹王帛純載寳出奔光入其城城有
三重外城與長安城等室屋壯麗飾以琅玕金玉光立
帛純弟震為王而歸自此與中國絶不通普通二年王
尼瑞摩珠那勝遣使奉表貢獻
于闐國西域之屬也後漢建武末王俞為莎車王賢所
破徙為驪歸王以其弟君得為于闐王暴虐百姓患之
永平中其種人都末殺君得大人休莫覇又殺都末自
立為王覇死兄子廣得立後擊虜莎車王賢以歸殺之
遂為彊國西北諸小國皆服従其地多水潦沙石氣温
宜稻麥蒲桃有水出玉名曰玉河國人善鑄銅器其治
曰西山城有屋室市井菓蓏菜蔬與中國等尤敬佛法
王所居室加以朱畫王冠金幘如今胡公㡌與妻竝坐
接客國中婦人皆辮髮衣裘袴其人恭相見則跪其跪
則一膝至地書則以木為筆札以玉為印國人得書戴
於首而後開札魏文帝時王山習獻名馬天監九年遣
使獻方物十三年又獻波羅婆歩障十八年又獻瑠璃
罌大同七年又獻外國刻玉佛
渇盤陁國于闐西小國也西鄰滑國南接罽賔國北連
沙勒國所治在山谷中城周迴十餘里國有十二城風
俗與于闐相類衣吉貝布著長身小袖袍小口袴地宜
小麥資以為糧多牛馬駱駞羊等出好氊金玉王姓葛
沙氏中大同元年遣使獻方物
末國漢世且末國也勝兵萬餘戸北與丁零東與白題
西與波斯接土人剪髮著氊帽小袖衣為衫則開頸而
縫前多牛羊騾驢其王安末深盤普通五年遣使来貢
獻
波斯國其先有波斯匿王者子孫以王父字為氏因為
國號國有城周迴三十二里城髙四丈皆有樓觀城内
屋宇數百千間城外佛寺二三百所西去城十五里有
土山山非過髙其勢連接甚逺中有鷲鳥噉羊土人極
以為患國中有優鉢曇花鮮華可愛出龍駒馬鹹池生
珊瑚樹長一二尺亦有琥珀馬腦真珠玫㻁等國内不
以為珍市買用金銀㛰姻法下聘訖女壻將數十人迎
婦壻著金線錦袍師子錦袴戴天冠婦亦如之婦兄弟
便来捉手付度夫婦之禮於兹永畢國東與滑國西及
南俱與婆羅門國北與汎慄國接中大通二年遣使獻
佛牙
宕昌國在河南之東南益州之西北隴西之西羗種也
宋孝武世其王梁瓘怱始獻方物天監四年王梁彌博
来獻甘草當歸詔以為使持節都督河凉二州諸軍事
安西將軍東羗校尉河凉二州刺史隴西公宕昌王佩
以金章彌博死子彌泰立大同十年復授以父爵位其
衣服風俗與河南畧同
鄧至國居西凉州界羗别種也世號持節平北將軍西
凉州刺史宋文帝時王象屈躭遣使獻馬天監元年詔
以鄧至王象舒彭為督西凉州諸軍事號安北將軍五
年舒彭遣使獻黄耆四百斤馬四匹其俗呼㡌曰突何
其衣服與宕昌同
武興國本仇池楊難當自立為秦王宋文帝遣裴方眀
討之難當奔魏其兄子文徳又聚衆茄盧宋因授以爵
位魏又攻之文徳奔漢中従弟僧嗣又自立復戍茄盧
卒文徳弟文度立以弟文洪為白水太守屯武興宋世
以為武都王武興之國自於此矣難當族弟廣香又攻
殺文度自立為陰平王茄盧鎮主卒子炅立炅死子崇
祖立崇祖死子孟孫立齊永眀中魏氏南梁州刺史仇
池公楊靈珍據泥切山歸欵齊世以靈珍為北梁州刺
史仇池公文洪死以族人集始為北秦州刺史武都王
天監初以集始為使持莭都督秦雍二州諸軍事輔國
將軍平羗校尉北秦州刺史武都王靈珍為冠軍將軍
孟孫為假莭督沙州刺史陰平王集始死子紹先襲爵
位二年以靈珍為持莭督隴右諸軍事左將軍北梁州
刺史仇池王十年孟孫死詔贈安沙將軍北雍州刺史
子定襲封爵紹先死子智慧立大同元年剋復漢中智
慧遣使上表求率四千戸歸國詔許焉即以為東益州
其國東連秦嶺西接宕昌去宕昌八百里南去漢中四
百里北去岐州三百里東去長安九百里本有十萬戸
世世分減其大姓有符氏姜氏言語與中國同著烏皁
突騎㡌長身小袖袍小口袴皮鞾地植九榖㛰姻備六
禮知書疏種桑麻出紬絹精布漆蠟椒等山出銅鐡
芮芮國蓋匈奴别種魏晉世匈奴分為數百千部各有
名號芮芮其一部也自元魏南遷因擅其故地無城郭
随水草畜牧以穹廬為居辮髮衣錦小袖袍小口袴深
雍鞾其地苦寒七月流澌亘河宋昇眀中遣王洪軌使
焉引之共伐魏齊建元元年洪軌始至其國國王率三
十萬騎出燕然山東南三千餘里魏人閉關不敢戰後
稍侵弱永眀中為丁零所破更為小國而南移其居天
監中始破丁零復其舊土始築城郭名曰木末城十四
年遣使獻烏貂裘普通元年又遣使獻方物是後數嵗
一至焉大同七年又獻馬一匹金一斤其國能以術祭
天而致風雪前對皎日後則泥潦横流故其戰敗莫能
追及或於中夏為之則曀而不雨問其故以㬉云
史臣曰海南東夷西北戎諸國地窮邉裔各有疆域若
山竒海異怪類殊種前古未聞往諜不記故知九州之
外八荒之表辯方物土莫究其極髙祖以徳懐之故朝
貢嵗至美矣
　
　
　
　
　
　
　梁書卷五十四
　梁書卷五十四考證
海南諸國𫝊叙自武帝以来皆朝貢○朝貢南本作獻
　見
林邑國𫝊陽邁死子咄立簒其父復曰陽邁○簒疑作
　纂然考南史亦同此
扶南國𫝊十六年又使沙門僧尚加為三層○伽南史
　作加
中天竺國𫝊積日香稿○稿應作槁
滑國𫝊自魏晉以来不通中國○監本来字下缺三字
　今増入
　
　
　
　
　
　梁書卷五十四考證
欽定四庫全書
　梁書卷五十五
　　唐　散　騎　常　侍　姚　思　廉　撰
　列𫝊第四十九
　　豫章王綜　　武陵王紀　　臨賀王正徳
　　河東王譽
豫章王綜字世謙髙祖第二子也天監三年封豫章郡
王邑二千戸五年出為使持節都督南徐州諸軍事仁
威将軍南徐州刺史尋進號北中郎將十年遷都督郢
司霍三州諸軍事雲麾將軍郢州刺史十三年遷安右
將軍領石頭戍軍事十五年遷西中郎将兼䕶軍将軍
又遷安前将軍丹陽尹十六年復為北中郎将南徐州
刾史普通二年入為侍中鎮右将軍置佐史初其母吴
淑媛自齊東昬宫得幸於髙祖七月而生綜宫中多疑
之者及淑媛寵衰怨望遂陳疑似之說故綜懐之既長
有才學善屬文高祖御諸子以禮朝見不甚數綜恒怨
不見知每出藩淑媛恒随之鎮至年十五六尚躶袒嬉
戯於前晝夜無别内外咸有穢議綜在徐州政刑酷暴
又有勇力手制奔馬常㣲行夜出無有期度每髙祖有
敕疏至輒忿恚形於顔色羣臣莫敢言者恒於别室祀
齊氏七廟又微服至曲阿拜齊眀帝陵然猶無以自信
聞俗說以生者血瀝死者骨滲即為父子綜乃私𤼵齊
東昬墓出骨瀝臂血試之并殺一男取其骨試之皆有
驗自此常懐異志四年出為使持節都督南兖兗徐青
冀五州諸軍事平北将軍南兗州刺史給鼓吹一部聞
齊建安王蕭寳寅在魏遂使人入北與之相知謂為叔
父許舉鎮歸之㑹大舉北伐六年魏將元法僧以彭城
降高祖乃令綜都督衆軍鎮于彭城與魏将安豐王元
延眀相持髙祖以連兵既久慮有釁生敕綜退軍綜懼
南歸則無因復與寳寅相見乃與數騎夜奔于延眀魏
以為侍中太尉高平公丹陽王邑七千戸錢三百萬布
絹三千匹雜彩千匹馬五十匹羊五百口奴婢一百人
綜乃改名纉字徳文追為齊東昬服斬衰於是有司奏
削爵土絶屬籍改其姓為悖氏俄有詔復之封其子直
為永新侯邑千戸大通二年蕭寳寅在魏據長安反綜
自洛陽北遁将赴之為津吏所執魏人殺之時年四十
九初綜既不得志嘗作聽鍾鳴悲落葉辭以申其志大
畧曰聽鍾鳴當知在帝城参差定難數厯亂百愁生去
聲懸窈窕来響急徘徊誰憐𫝊漏子辛苦建章䑓聽鍾
鳴聽聽非一所懐瑾握瑜空擲去攀松折桂誰相許昔
朋舊愛各東西譬如落葉不更齊漂漂孤雁何所栖依
依别鶴夜半啼聽鍾鳴聽此何窮極二十有餘年淹留
在京域窺眀鏡罷容色雲悲海思徒揜抑其悲落葉云
悲落葉連翩下重叠落且飛従横去不歸悲落葉落葉
悲人生譬如此零落不可持悲落葉落葉何時還凡昔
共根本無復一相關當時見者莫不悲之
武陵王紀字世詢高祖第八子也少勤學有文才屬辭
不好輕華甚有骨氣天監十三年封為武陵郡王邑二
千戸歴位寕逺将軍琅邪彭城二郡太守輕車将軍丹
陽尹出為㑹稽太守尋以其郡為東揚州仍為刾史加
使持節東中郎将徴為侍中領石頭戍軍事出為宣恵
将軍江州刺史徵為使持節宣恵将軍都督揚南徐二
州諸軍事揚州刺史尋改授持節都督益梁等十三州
諸軍事安西将軍益州刺史加鼓吹一部大同十一年
授散騎常侍征西大将軍開府儀同三司初天監中震
太陽門成字曰紹宗梁位唯武王解者以為武王者武
陵王也於是朝野屬意焉及太清中侯景亂紀不赴援
髙祖崩後紀乃僭號扵蜀改年曰天正立子圎照為皇
太子圎正為西陽王圎滿竟陵王圎普南譙王圎肅宜
都王以巴西梓潼二郡太守永豐侯撝為征西大将軍
益州刺史封秦郡王司馬王僧畧直兵參軍徐怦竝固
諫紀以為貳於己皆殺之永豐侯撝歎曰王不免矣夫
善人國之基也今反誅之不亡何待又謂所親曰昔桓
𤣥年號大亨識者謂之二月了而𤣥之敗實在仲春今
年曰天正在文為一止其能久乎太清五年夏四月紀
帥軍東下至巴郡以討侯景為名将圖荆陕聞西魏侵
蜀遣其将南梁州刾史譙淹廻軍赴援五月日西魏將
尉遲迥帥衆逼涪水潼州刺史楊乾運以城降之逈分
軍據守即趨成都丁丑紀次于西陵舳艫翳川旌甲曜
日軍容甚盛世祖命䕶軍将軍陸法和於硖口夾岸築
二壘鎮江以斷之時陸納未平蜀軍復逼物情恇擾世
祖憂焉法和告急旬日相繼世祖乃拔任約於獄以為
晉安王司馬撤禁兵以配之并遣宣猛将軍劉棻共約
西赴六月約築連城攻絶鐡鏁世祖復於獄拔謝答仁
為歩兵校尉配衆一旅上赴法和世祖與紀書曰皇帝
敬問假黄鉞太尉武陵王自九黎侵軼三苗宼擾天長
䘮亂獯醜馮陵䖍劉象魏黍離王室朕枕戈東望泣血
西浮殞愛子於二方無諸侯之八百身被屬甲手貫流
矢俄而風樹之酷萬恨始纒霜露之悲百憂繼集扣心
飲膽志不圖全直以宗社綴旒鯨鯢未翦嘗膽待旦龔
行天罰獨運四聪坐揮八柄雖復結壇待将褰帷納士
拒赤壁之兵無謀於魯肅燒烏巢之米不訪於荀攸才
智將殫金貝殆竭傍無寸助險阻備嘗遂得斬長狄於
駒門挫蚩尤於楓木怨恥既雪天下無塵經營四方専
資一力方與岳牧同兹清靜隆暑炎赫弟比何如文武
具僚當有勞弊今遣散騎常侍光州刺史鄭安忠指宣
往懐仍令喻意於紀許其還蜀専制岷方紀不従命報
書如家人禮庚申紀將侯叡率衆緣山将規進取任約
謝答仁與戰破之既而陸納平諸軍竝西赴世祖又與
紀書曰甚苦大智季月煩暑流金爍石聚蚊成雷封狐
千里以兹玉體辛苦行陣乃眷西顧我勞如何自獯醜
慿陵羯胡叛換吾年為一日之長屬有平亂之功膺此
樂推事歸當璧儻遣使乎良所遲也如曰不然於此投
筆友于兄弟分形共氣兄肥弟痩無復相代之期譲棗
推梨長罷懽愉之日上林靜拱聞四鳥之哀鳴宣室披
圖嗟萬始之長逝心乎愛矣書不盡言大智紀之别字
也紀遣所署度支尚書樂奉業至于江陵論和緝之計
依前喻還蜀世祖知紀必破遂拒而不許丙戍巴興人
符昇徐子初等斬紀硖口城主公孫晃降于衆軍王琳
宋簉任約謝答仁等因進攻侯叡陷其三壘於是兩岸
十餘城遂俱降將軍樊猛獲紀及其第三子圎滿俱殺
之於硖口時年四十六有司奏請絶其屬籍世祖許之
賜姓饕餮氏初紀將僭號妖恠非一其最異者内寢柏
殿柱繞節生花其莖四十有六靃靡可愛状似荷花識
者曰王敦杖花非佳事也紀年號天正與蕭棟暗合僉
曰天字二人也正字一止也棟紀僭號各一年而滅
臨賀王正徳字公和臨川靖恵王第三子也少麤險不
拘禮節初高祖未有男養之為子及髙祖踐極便希儲
貳後立昭眀太子封正徳為西豐侯邑五百戸自此怨
望恒懐不軌睥睨宫扆顗幸灾變普通六年以黄門侍
郎為輕車将軍置佐史頃之遂逃奔于魏有司奏削封
爵七年又自魏逃歸髙祖不之過也復其封爵仍除征
虜将軍中大通四年為信武將軍吴郡太守徵為侍中
撫軍将軍置佐史封臨賀郡王邑二千戸又加左衞将
軍而凶暴日甚招聚亡命侯景知其有姦心乃密令誘
說厚相要結遺正徳書曰今天子年尊奸臣亂國憲章
錯謬政令顛倒以景觀之計日必敗况大王屬當儲貳
中被廢辱天下義士竊所痛心在景愚忠能無忿慨今
四海業業歸心大王大王豈得顧此私情棄兹億兆景
雖不武實思自奮願王允副蒼生鑒斯誠款正徳覽書
大喜曰侯景意暗與我同此天贊也遂許之及景至江
正徳潜運空舫詐稱迎荻以濟景焉朝廷未知其謀猶
遣正徳守朱雀航景至正徳乃引軍與景倶進景推正
徳為天子改年為正平元年景為丞相臺城沒復太清
之號降正徳為大司馬正徳有怨言景聞之慮其為變
矯詔殺之
河東王譽字重孫昭眀太子第二子也普通二年封枝
江縣公大通三年改封河東郡王邑二千戸除寕逺将
軍石頭戍軍事出為琅邪彭城二郡太守還除侍中輕
車将軍置佐史出為南中郎将湘州刺史未㡬侯景宼
京邑譽率軍入援至青草湖臺城沒有詔班師譽還湘
鎮時世祖軍於武城新除雍州刺史張纉密報世祖曰
河東起兵岳陽聚米共為不逞將襲江陵世祖甚懼因
歩道間還遣諮議周宏直至譽所督其糧衆譽曰各自
軍府何忽隷人前後使三反譽竝不従世祖大怒乃遣
世子方等征之反為譽所敗死又令信州刺史鮑泉討
譽并與書陳示禍福許其遷善譽不答修浚城池為拒
守之計謂鮑泉曰敗軍之将勢豈語勇欲前即前無所
多說泉軍于石槨寺譽帥衆逆撃之不利而還泉進軍
於橘洲譽又盡銳攻之不剋㑹已暮士卒疲獘泉因出
撃大敗之斬首三千級溺死者萬餘人譽於是焚長沙
郭邑驅居民於城内鮑泉度軍圍之譽幼而驍勇兼有
膽氣能撫循士卒甚得衆心及被圍既久雖外内斷絶
而備守猶固後世祖又遣領軍将軍王僧辯代鮑泉攻
譽僧辯築土山以臨城内日夕苦攻矢石如雨城中将
士死傷者太半譽窘急乃潛装海船将潰圍而出㑹其
麾下將慕容華引僧辯入城譽顧左右皆散遂被執謂
守者曰勿殺我得一見七官申此讒賊死亦無恨主者
曰奉命不許遂斬之𫝊首荆鎮世祖反其首以𦵏焉初
譽之将敗也私引鏡照靣不見其頭又見長人蓋屋兩
手據地瞰其齋又見白狗大如驢従城而出不知所在
譽甚惡之俄而城陷
史臣曰蕭綜蕭正徳竝悖逆猖狂自致夷滅宜矣太清
之宼蕭紀據庸蜀之資遂不勤王赴難申臣子之莭及
賊景誅翦方始起兵師出無名成其釁禍嗚呼身當管
蔡之罰盖自貽哉
　
　
　
　梁書卷五十五
欽定四庫全書
　梁書卷五十六
　　唐　散　騎　常　侍　姚　思　亷　撰
　列𫝊第五十
　　侯景
侯景字萬景朔方人或云雁門人少而不羈見憚鄉里
及長驍勇有旅力善騎射以選為北鎮戍兵稍立功效
魏孝昌元年有懐朔鎮兵鮮于脩禮於定州作亂攻沒
郡縣又有柔𤣥鎮兵吐斤洛周率其黨與復宼幽冀與
脩禮相合衆十餘萬後脩禮見殺部下潰散懐朔鎮将
葛榮因收集之攻殺吐斤洛周盡有其衆謂之葛賊四
年魏眀帝殂其后胡氏臨朝天柱将軍尒朱榮自晉陽
入弑胡氏并誅其親屬景始以私衆見榮榮甚竒景即
委以軍事㑹葛賊南逼榮自討命景先驅至河内撃大
破之生擒葛榮以功擢為定州刺史大行臺封濮陽郡
公景自是威名遂著頃之齊神武帝為魏相又入洛誅
尒朱氏景復以衆降之仍為神武所用景性殘忍酷虐
馭軍嚴整然破掠所得財寳皆班賜将士故咸為之用
所向多㨗縂攬兵權與神武相亞魏以為司徒南道行
臺擁衆十萬専制河南及神武疾篤謂子澄曰侯景狡
猾多計反覆難知我死後必不為汝用乃為書召景景
知之慮及於禍太清元年乃遣其行臺郎中丁和来上
表請降曰臣聞股肱體合則四海和平上下猜貳則封
疆幅裂故周邵同徳越裳之貢来臻飛惡離心諸侯所
以背叛此蓋成敗之所由古今如畫一者也臣昔與魏
丞相髙王竝肩戮力共平灾釁扶危戴主匡弼社稷中
興以後無役不従天平及此有事先出攻城每陷野戰
必殄筋力消於鞍甲忠貞竭於寸心乗藉機運位階鼎
輔宜應誓死罄節仰報時恩隕首流腸溘焉罔貳何言
翰墨一旦論此臣所恨義非死所壮士弗為臣不愛命
但恐死之無益耳而丞相既遭疾患政出子澄澄天性
險忌觸類猜嫉謟諛迭進共相搆毁而部分未周累信
賜召不顧社稷之安危惟恐私門之不植甘言厚幣規
滅忠梗其父若殞将何賜容懼讒畏戮拒而不返遂觀
兵汝潁擁斾周韓乃與豫州刺史髙成廣州刺史郎椿
㐮州刺史李密兖州刺史邢子才南兖州刺史石長宣
齊州刺史許季良東豫州刺史丘元征洛州刺史朱渾
願揚州刺史樂恂北荆州刺史梅季昌北揚州刺史元
神和等皆河南牧伯大州帥長各陰結私圖剋相影㑹
秣馬潛戈待時即發函谷以東瑕丘以西咸願歸誠聖
朝息肩有道戮力同心死無二志惟有青徐數州僅湏
折簡一驛走来不勞經略且臣與髙氏釁隙已成臨患
賜徵前已不赴縱其平復終無合理黄河以南臣之所
職易同反掌附化不難羣臣顒仰聽臣而唱若齊宋一
平徐事燕趙伏惟陛下天網宏開方同書軌聞兹寸款
惟應霈然丁和既至髙祖召羣臣廷議尚書僕射謝舉
及百辟等議皆云納侯景非宜髙祖不従是議而納景
及齊神武卒其子澄嗣是為文㐮帝髙祖乃下詔封景
河南大将軍使持節董督河南南北諸軍事入行臺承
制輒行如鄧禹故事給鼓吹一部齊文㐮遣大将軍慕
容紹宗圍景於長社景請西魏為援西魏遣其五城王
元慶等率兵救之紹宗乃退景復請兵於司州刺史羊
鴉仁鴉仁遣長史鄧鴻率兵至汝水元慶軍又夜遁於
是據懸瓠項城求遣刺史以鎮之詔以羊鴉仁為豫司
二州刺史移鎮懸瓠西陽太守羊思建為殷州刺史鎮
項城魏既新䘮元帥景又舉河南内附齊文㐮慮景與
西南合従方為已患乃以書喻景曰蓋聞位為大寳守
之未易仁誠重任終之實難或殺身成名或去食存信
比性命於鴻毛等節義於熊掌夫然者舉不失徳動無
過事進不見惡退無謗言先王與司徒契闊夷險孤子
相於偏所眷屬繾綣衿期綢繆寤語義貫终始情存嵗
寒司徒自少及長従㣲至著共相成生非無恩徳既爵
冠通侯位標上等門容駟馬室饗萬鍾財利潤於鄉黨
榮華被於親戚意氣相傾人倫所重感扵知己義在忘
軀眷為國士者乃立漆身之節饋以壺飱者便致扶輪
之效若然尚不䏻己况其重於此乎幸以故舊之義欲
持子孫相託方為秦晉之匹共成劉范之親假使日往
月来時移世易門無強蔭家有幼孤猶加璧不遺分宅
相濟無忘先徳以恤後人况聞負杖行歌便己狼顧犬
噬於名無所成於義無所取不蹈忠臣之跡自陷叛人
之地力不足以自強勢不足以自保率烏合之衆為累
卵之危西求救扵黒秦南請援於蕭氏以狐疑之心為
首䑕之事入則秦人不容歸則吴人不信當今相視未
見其可不知終久持此安歸相推本心必不應爾當是
不逞之人曲為口端之說遂懐市虎之疑乃致投杼之
惑耳比来舉止事已可見人相疑誤想自覺知合門大
小竝付司㓂近者聊命偏師前驅致討南兖揚州應時
剋復即欲乗機長驅懸瓠屬以炎暑欲為後圖方慿國
靈龔行天罰器械精新士馬彊盛内外感徳上下齊心
三令五申可蹈湯火若使旗鼓相望埃塵相接勢如沃
雪事等注螢夫眀者去危就安智者轉禍為福寕使我
負人不使人負我當開従善之門决改先迷之路今刷
心盪意除嫌去惡想猶致疑未便見信若能卷甲来朝
垂櫜還闕者當授豫州刺史即使終君之世所部文武
更不追攝進得保其禄位退則不䘮功名君門眷屬可
以無恙寵妻愛子亦送相還仍為通家卒成親好所不
食言有如皎日君既不能東封函谷南向稱孤受制於
人威名頓盡空使兄弟子姪足首異門垂髪戴白同之
塗炭聞者酸鼻見者寒心矧伊骨肉能無愧也孤子今
日不應方遣此書但見蔡遵道云司徒本無歸西之心
深有悔禍之意聞西兵将至遣遵道向崤中參其多少
少則與其同力多則更為其備又云房長史在彼之日
司徒甞欲遣書啟将改過自新己差李龍仁垂欲𤼵遣
聞房已逺遂復停發未知遵道此言為虚為實但既有
所聞不容不相盡告吉凶之理想自圖之景報書曰蓋
聞立身揚名者義也在躬所寳者生也茍事當其義則
節士不愛其軀刑罰斯舛則君子實重其命昔㣲子發
狂而去殷陳平懐智而背楚者良有以也僕鄉曲布衣
本乖藝用初逢天柱賜忝帷幄之謀晚遇永熈委以干
戈之任出身為國綿厯二紀犯危履難豈避風霜遂得
躬被衮衣口餐玉食富貴當年光榮身世何為一旦舉
旌斾援桴鼓而北面相抗者何哉寔以畏懼危亡恐招
禍害捐軀非義身名兩滅故耳何者往年之暮尊王遘
疾神不祐善祈禱莫瘳遂使嬖幸擅威權閽寺肆詭惑
上下相猜心腹離貳僕妻子在宅無事見圍叚康之謀
莫知所以盧潛入軍未審何故翼翼小心常懐戰慄有
靦面目寕不自疑及廻師長社希自陳状簡書未達斧
鉞己臨既旌旗相對咫尺不送飛書每奏兼申鄙情而
羣卒恃雄眇然不顧運㦸推鋒専欲屠滅築圍堰水三
板僅存舉目相看命懸晷刻不忍死亡出戰城下禽獸
惡死人倫好生送地拘秦非樂為也但尊王平昔見與
比肩共奨帝室雖形勢参差寒暑小異丞相司徒鴈行
而已福禄官榮自是天爵勞而後受理不相干欲求吞
炭何其謬也然竊人之財猶謂為盗禄去公室相為不
取今魏徳雖衰天命未改祈恩私第何足關言賜示不
能東封函谷受制於人當似教僕賢祭仲而襃季氏無
主之國在禮未聞動而不法何以取訓竊以分財養幼
事歸令终捨宅存孤誰云隙末復言僕衆不足以自強
危如累卵然紂有億兆夷人卒降十亂桀之百剋終自
無後潁川之戰即是殷監輕重由人非鼎在徳茍䏻忠
信雖弱必彊殷憂啟聖䖏危何苦况今梁道邕熙招臇
以禮被我獸文縻之好爵方欲苑五岳而池四海掃夷
穢以極黎元東覊甌越西通汧隴吴楚剽勁帶申千羣
吴兵冀馬控弦十萬兼僕所部義勇如林奮義取威不
期而發大風一振枯榦必摧凝霜蹔落秋蔕自殞此而
為弱誰足稱彊又見誣兩端受疑二國斟酌物情一何
至此昔陳平背楚歸漢則王百里出虞入秦斯覇蓋昏
眀由主用捨在時奉禮而行神其庇也書稱士馬精新
剋日齊舉誇張形勝指期盪滅竊以寒飂白露莭候乃
同秋風揚塵馬首何異徒知北方之力爭未識西南之
合従茍欲狥意於前途不覺坑穽在其側若云去危令
歸正朔轉禍以脱網羅彼既嗤僕之愚迷此亦笑君之
晦昧今已引二邦揚旌北討熊豹齊奮剋復中原荆㐮
廣潁已屬關右項城懸瓠亦奉南朝幸自取之何勞恩
賜然權變不一理有萬途為君計者莫若割地兩和二
分鼎峙燕衛晉趙足相奉禄齊曹宋魯悉歸大梁使僕
得輸力南朝北敦姻好束帛交行戎車不動僕立當世
之功君卒祖禰之業各保疆界躬享嵗時百姓乂寕四
民安堵孰若驅農夫於隴畝抗勍敵於三方避干戈扵
首尾當鋒鏑扵心腹縱太公為将不能獲存歸之髙眀
何以剋濟復尋来書云僕妻子悉拘司㓂以之見要庶
其可反當是見疑𥚹心未識大趣何者昔王陵附漢母
在不歸太上囚楚乞羮自若矧伊妻子而可介意脫謂
誅之有益欲止不能殺之無損徒𣸪坑戮家累在君何
關僕也而遵道所𫝊頗亦非謬但在縲紲恐不備盡故
重陳辭更論款曲所望良圖時恵報㫖然昔與盟主事
等琴瑟讒人間之翻為讐敵撫弦搦矢不覺傷懐裂帛
還書知何䏻述十二月景率軍圍譙城不下退攻城父
拔之又遣其行臺左丞王偉左民郎中王則詣闕獻策
求諸元子弟立為魏主輔以北伐許之詔遣太子舎人
元貞為咸陽王湏渡江許即偽位乗輿副御以資給之
齊文襄又遣慕容紹宗追景景退入渦陽馬尚有數千
匹甲卒數萬人車萬餘輛相持於渦北景軍食盡士卒
竝北人不樂南渡其将暴顯等各率所部降於紹宗景
軍潰散乃與腹心數騎自峡石濟淮稍收散卒得馬歩
八百人奔壽春監州韋黯納之景啟求貶削優詔不許
仍以為豫州牧本官如故景既據壽春遂懐反叛屬城
居民悉召募為軍士輒停責市估及田租百姓子女悉
以配将卒又啟求錦萬匹為軍人袍領軍朱异議以御
府錦署止充頒賞逺近不容以供邉城戎服請送青布
以給之景得布悉用為袍衫因尚青色又以臺所給仗
多不能精啟請東冶鍜工欲更營造敇竝給之景自渦
陽敗後多所徴求朝廷含𢎞未嘗拒絶先是豫州刾史
貞陽侯淵眀督衆軍圍彭城兵敗沒于魏至是遣使還
述魏人請追前好二年二月髙祖又與魏連和景聞之
懼馳啟固諫髙祖不従爾後表疏跋扈言辭不遜鄱陽
王範鎮合肥及司州刾史羊鴉仁倶累啟稱景有異志
領軍朱异曰侯景數百叛虜何能為役竝抑不奏聞而
逾加賞賜所以姦謀益果又知臨賀王正徳怨望朝廷
密令要結正徳許為内啟八月景遂發兵反攻馬頭木
柵執大守劉神茂戍主曹璆等於是詔郢州刺史鄱陽
王範為南道都督北徐州刺史封山侯正表為北道都
督司州刺史栁仲禮為西道都督通直㪚騎常侍裴之
髙為東道都督同討景濟自厯陽又令開府儀同三司
丹陽尹邵陵王綸持節董督衆軍十月景留其中軍王
顯貴守壽春城出軍偽向合肥遂襲譙州助防董紹先
開城降之執刺史豐城侯泰髙祖聞之遣太子家令王
質率兵三千廵江遏防景進攻厯陽厯陽太守莊鐡遣
弟均率數百人夜斫景營不克均戰沒鐡又降之蕭正
徳先遣大船數十艘偽稱載荻實装濟景景至京口將
渡慮王質為梗俄而質無故退景聞之尚未信也乃宻
遣覘之謂使者曰質若審退可折江東樹枝為驗覘人
如言而返景大喜曰吾事辦矣乃自採石濟馬數百匹
兵千人京師不之覺景即分襲姑孰執淮南太守文成
侯寧遂至慈湖於是詔以揚州刾史宣城王大器為都
督城内諸軍事都官尚書羊偘為軍師將軍以副焉南
浦侯推守東府城西豐公大春守石頭城輕車長史謝
禧守白下既而景至朱雀航蕭正徳先屯丹陽郡至是
率所部與景合建康令庾信率兵千餘人屯航北見景
至航命徹航始除一舶遂棄軍走南塘逰軍復閉航渡
景皇太子以所乗馬授王質配精兵三千使授庾信質
至領軍府與賊遇未陣便奔走景乗勝至闕下西豐公
大春棄石頭城走景遣其儀同于子恱據之謝禧亦棄
白下城走景於是百道攻城持火炬燒大司馬東西華
諸門城中倉卒未有其備乃鑿門樓下水沃火久之方
滅賊又斫東掖門将開羊偘鑿門扇刺殺數人賊乃退
又登東宫牆射城内至夜太宗募人出燒東宫東宫臺
殿遂盡景又燒城西馬廏士林舘太府寺眀日景又作
木驢數百攻城城上飛石擲之所值皆碎破景苦攻不
剋傷損甚多乃止攻築長圍以絶内外啟求誅中領軍
朱异太子右衛率陸驗兼少府卿徐驎制局監周石珍
等城内亦射賞格出外有能斬景首授以景位并錢一
億萬布絹各萬匹女樂二部十一月景立蕭正徳為帝
即偽位於儀賢堂改年曰正平初童謡有正平之言故
立號以應之景自為相國天柱将軍正徳以女妻之景
又攻東府城設百尺樓車鉤城堞盡落城遂陷景使其
儀同盧暉略率數千人持長刀夾城門悉驅城内文武
躶身而出賊交兵殺之死者二千餘人南浦侯推是日
遇害景使正徳子見理儀同盧暉略守東府城景又於
城東西各起一土山以臨城内城内亦作兩山以應之
王公以下皆負土初景至便望克定京師號令甚眀不
犯百姓既攻城不下人心離阻又恐援軍總集衆必潰
散乃縱兵殺掠交屍塞路富室豪家恣意裒剥子女妻
妾悉入軍營及築土山不限貴賤晝夜不息亂加毆棰
疲羸者因殺之以填山號哭之聲響動天地百姓不敢
藏𨼆竝出従之旬日之間衆至數萬景儀同范桃棒密
遣使送款乞降㑹事泄見殺至是邵陵王綸率西豐公
大春新塗将軍永安侯確超武将軍南安鄉侯駿前譙
州刺史趙伯超武州刺史蕭㺯璋歩兵校尉尹思合等
馬歩三萬𤼵自京口直據鍾山景黨大駭具船舟咸欲
逃散分遣萬餘人距綸綸大破之斬首千餘級旦日景
復陳兵覆舟山北綸亦列陣以待之景不進相持㑹日
暮景引軍還南安侯駿率數十騎挑之景廻軍與戰駿
退時趙伯超陳於𤣥武湖北見駿急不赴乃率軍前走
衆軍因亂遂敗績綸奔京口賊盡獲輜重器甲斬首數
百級生俘千餘人獲西豐公大春綸司馬荘丘恵達直
閣将軍胡子約廣陵令霍儁等来送城下狥之逼云已
擒邵陵王儁獨云王小小失利已全軍還京口城中但
堅守援軍尋至賊以刀毆之儁言辭顔色如舊景義而
釋之是日鄱陽世子嗣裴之髙至後渚結營于蔡洲景
分軍屯南岸十二月景造諸攻具及飛樓橦車登城車
登堞車階道車火車竝髙數丈一車至二十輪陳於闕
前百道攻城竝用焉以火車焚城東南隅大樓賊因火
勢以攻城城上縱火悉焚其攻具賊乃退又築土山以
逼城城内作地道以引其土山賊又不能立焚其攻具
還入于柵材官将軍宋嶷降賊因為立計引𤣥武湖水
灌臺城城外水起數尺闕前御街竝為洪波矣又燒南
岸民居營寺莫不咸盡司州刺史栁仲禮衡州刺史韋
粲南陵太守陳文徹宣猛将軍李孝欽等皆来赴援鄱
陽世子嗣裴之髙又濟江仲禮營朱雀航南裴之髙營
南苑韋粲營青塘陳文徹李孝欽屯丹陽郡鄱陽世子
嗣營小航南竝縁淮造柵及曉景方覺乃登禪靈寺門
樓望之見韋粲營壘未合先渡兵撃之粲拒戰敗績景
斬粲首狥于城下栁仲禮聞粲敗不遑貫甲與數十騎
馳赴之遇賊交戰斬首數百投水死者千餘人仲禮深
入馬䧟泥亦被重創自是賊不敢濟岸邵陵王綸與臨
成公大連等自東道集于南岸荆州刺史湘東王繹遣
世子方等兼司馬吴曅天門大守樊文皎下赴京師營
于湘子岸前髙州刺史李遷仕前司州刺史羊鴉仁又
率兵繼至既而鄱陽世子嗣永安侯確羊鴉仁李遷仕
樊文皎率衆渡淮攻賊東府城前柵破之遂結營于青
溪水東景遣其儀同宋子仙頓南平王第縁水西立柵
相拒景食稍盡至是米斛數十萬人相食者十五六初
援兵至北岸百姓扶老携幼以候王師纔得過淮便競
剥掠賊黨有欲自拔者聞之咸止賊之始至城中纔得
固守平蕩之事期望援軍既而四方雲合衆號百萬連
營相持已月餘日城中疾疫死者大半景自嵗首以来
乞和朝廷未之許至是事急乃聽焉請割江右四州之
地并求宣城王大器出送然後解圍濟江仍許遣其儀
同于子恱左丞王偉入城為質中領軍傅岐議以宣城
王嫡嗣之重不容許之乃請石城公大款出送詔許焉
遂於西華門外設壇遣尚書僕射王克兼侍中上甲鄉
侯韶兼散騎常侍蕭瑳與于子恱王偉等登壇共盟左
衞将軍栁津出西華門下景出其柵門與津遥相對刑
牲歃血南兖州刺史南康嗣王㑹理前青冀二州刺史
湘潭侯退西昌侯世子彧率衆三萬至于馬卭州景慮
北軍自白下而上斷其江路請悉勒聚南岸勅乃遣北
軍進江潭苑景啟稱永安侯趙威方頻隔柵見詬臣云
天子自與汝盟我終當逐汝乞召入城即當進發敕竝
召之景又啟云西岸信至髙澄已得夀春鍾離便無䖏
安足權借廣陵譙州湏征得夀春鍾離即以奉還朝廷
初彭城劉邈說景曰大将軍頓兵已久攻城不拔今援
衆雲集未易而破如聞軍糧不支一月運漕路絶野無
所掠嬰兒掌上信在於今未若乞和全師而返此計之
上者景然其言故請和後知援軍號令不一終無勤王
之効又聞城中死疾轉多必當有應之者景謀臣王偉
又說曰王以人臣舉兵背叛圍守宫闕已盈十旬逼辱
妃主凌穢宗廟今日持此何䖏容身願王且觀其變景
然之乃抗表曰臣聞書不盡言言不盡意然則意非言
不宣言非筆不盡臣所以含憤蓄積不能黙已者也竊
惟陛下睿智在躬多才多藝昔因世季龍翔漢沔夷凶
翦亂克雪家怨然後踵武前王光宅江表憲章文武祖
述堯舜兼屬魏國凌遲外無勍敵故能西取華陵北封
淮泗結好髙氏輶軒相屬疆場無虞十有餘載躬覽萬
㡬劬勞治道刋正周孔之遺文訓釋真如之秘奥享年
長久本枝盤石人君藝業莫之與京臣所以踊躍一隅
望南風而嘆息也豈圖名與實爽聞見不同臣自委質
策名前後事跡従来表奏已具之矣不勝憤懑復為陛
下陳之陛下與髙氏通和嵗踰一紀舟車往復相望道
路必將分灾卹患同休等戚寧可納臣一介之服貪臣
汝潁之地便絶好河北檄詈髙澄聘使未歸陷之虎口
揚兵撃鼓侵逼彭宋夫敵國相伐聞䘮則止匹夫之交
託孤寄命豈有萬乗之主見利忘義若此者㢤其失一
也臣與髙澄既有仇憾義不同國歸身有道陛下授以
上將任以専征歌鍾女樂車服弓矢臣受命不辭實思
報效方欲挂斾嵩華縣旌冀趙劉夷蕩滌一匡宇内陛
下朝服濟江告成東岳使大梁與軒黄等盛臣與伊呂
比功垂裕後昆流名竹帛此實生平之志也而陛下欲
分其功不能賜任使臣撃河北欲自舉徐方遣庸懦之
貞陽任驕貪之胡趙裁見旗鼓鳥散魚潰慕容紹宗乗
勝席卷渦陽諸鎮靡不棄甲疾雷不及掩耳散地不可
固全使臣狼狽失據妻子為戮斯實陛下負臣之深其
失二也韋黯之守夀陽衆無一旅慕容凶銳欲飲馬長
江非臣退保淮南其勢未之可測既而逃遁邉境獲寕
令臣作牧此州以為蕃捍方欲收合餘燼勞来安集勵
兵秣馬剋申後戰封韓山之屍雪渦陽之恥陛下䘮其
精魄無復守氣便信貞陽謬啟復請通和臣頻陳執疑
閉不聽翻覆若此童子猶且羞之况在人君二三其徳
其失三也夫畏懦逗留軍有常法子玉小敗見誅於楚
王恢失律受戮于漢貞陽精甲數萬器械山積慕容輕
兵衆無百乗不能拒抗身受囚執以帝之猶子而面縛
敵庭實宜絶其屬籍以釁征鼓陛下曽無追責怜其茍
存欲以㣲臣規相貿易人君之法當如是哉其失四也
懸瓠大藩古稱汝潁臣舉州内附羊鴉仁固不肯入既
入之後無故棄之陛下曽無嫌責使還居北司鴉仁棄
之既不為罪臣得之不以為功其失五也臣渦陽退衂
非戰之罪實由陛下君臣相與見誤乃還夀春曽無悔
色祗奉朝廷掩惡揚善鴉仁自知棄州切齒歎恨内懐
慙懼遂啟臣欲反欲反當有形迹何所徴驗誣陷頓爾
陛下曽無辯究黙而信納豈有誣人莫大之罪而可竝
肩事主者乎其失六也趙伯超抜自無能任居方伯惟
漁獵百姓多蓄士馬非欲為國立功直是自為富貴行
貨權幸徼買聲名朱异之徒積受金貝遂使咸稱胡趙
比昔關張誣掩天聽謂為真實韓山之役女妓自随裁
聞敵鼓與妾俱逝不待貞陽故隻輪莫返論其此罪應
誅九族而納賄中人還䖏州任伯超無罪臣功何論賞
罰無章何以為國其失七也臣御下素嚴無所侵物關
市征稅咸悉停原夀陽之民頗懐優復裴之悌等助戍
在彼憚臣檢制遂無故遁歸又啟臣欲反陛下不責違
命離局方受其浸潤之譖䖏臣如此使何地自安其失
八也臣雖才謝古人實頗更事撫民率衆自幼至長少
来運動多無遺策及歸身有道罄竭忠規每有陳奏恒
被抑遏朱异専斷軍旅周石珍總尸兵仗陸驗徐驎典
司榖帛皆眀言求貨非令不行境外虚實定計於舎人
之省舉将出師責奏於主者之命臣無賄於中故恒被
抑折其失九也鄱陽之鎮合肥與臣鄰接臣推以皇枝
每相祗敬而嗣王庸怯虚見備御臣有使命必加彈射
或聲言臣反或啟臣纎介招攜當湏以禮忠烈何以堪
於此哉其失十也其餘條目不可具陳進退惟谷頻有
表疏言直辭強有忤龍鱗遂發嚴詔便見討襲重華純
孝猶逃凶父之杖趙盾忠賢不討殺君之賊臣何親何
罪而䏻坐受殱夷韓信雄桀亡項霸漢末為女子所烹
方悔蒯通之說臣每覽書𫝊心常笑之豈容遵彼覆車
而快陛下佞臣之手是以興晉陽之甲亂長江而直濟
願得升赤墀踐文石口陳枉直指畫臧否誅君側之惡
臣清國朝之粃政然後還守藩翰以保忠節實臣之至
願也三月朔旦城内以景違盟舉烽鼓譟於是羊鴉仁
栁敬禮鄱陽世子嗣進軍於東府城北柵壘未立為景
将宋子仙所襲敗績赴淮死者數千人賊送首級於闕
下景又遣于子恱至更請和遣御史中丞沈浚至景所
景無去意浚固責之景大怒既决石闕前水百道攻城
晝夜不息城遂陷於是悉鹵掠乗輿服玩後宫嬪妾收
王侯朝士送永福省撤二宫侍衞使王偉守武徳殿于
子恱屯太極東堂矯詔大赦天下自為大都督督中外
諸軍事録尚書其侍中使持節大丞相王如故初城中
積屍不暇埋瘞又有已死而未斂或将死而未絶景悉
聚而燒之臭氣聞十餘里尚書外兵郎鮑正疾篤賊曵
出焚之宛轉火中久而方絶於是援兵竝散景矯詔曰
日者姦臣擅命㡬危社稷賴丞相英發入輔朕躬征鎮
牧守可各復本任降蕭正徳為侍中大司馬百官皆復
其職景遣董紹先率兵襲廣陵南兖州刺史南康嗣王
㑹理以城降之景以紹先為南兖州刺史初北兖州刺
史定㐮侯祗與湘潭侯退及前潼州刺史郭鳳同起兵
将赴援至是鳳謀以淮陰應景祗等力不能制竝奔于
魏景以蕭弄璋為北兖州刺史州民發兵拒之景遣廂
公丘子英直閤将軍羊海率衆赴援海斬子英率其軍
降於魏魏遂據其淮陰景又遣儀同于子恱張大黒率
兵入呉吴郡太守袁君正迎降子悦等既至破掠吴中
多自調發逼掠女子毒虐百姓吴人莫不怨憤於是各
立城柵拒守是月景移屯西洲遣儀同任約為南道行
臺鎮姑孰五月髙祖崩于文徳殿初臺城既陷景先遣
王偉陳慶入謁髙祖髙祖曰景今安在卿可召来時髙
祖坐文徳殿景乃入朝以甲士五百人自衛帶劍升殿
拜訖髙祖問曰卿在戎日久無乃為勞景黙然又問卿
何州人而敢至此乎景又不䏻對従者代對及出謂廂
公王僧貴曰吾常據鞍對敵矢刃交下而意氣安緩了
無怖心今日見蕭公使人自慴豈非天威難犯吾不可
再見之髙祖雖外跡己屈而意猶忿憤時有事奏聞多
所譴却景深敬憚亦不敢逼景遣軍人直殿省内髙祖
問制局監周石珍曰是何物人對曰丞相髙祖乃謬曰
何物丞相對曰是侯丞相髙祖怒曰是名景何謂丞相
是後每所徴求多不稱㫖至於御膳亦被裁抑遂憂憤
感疾而崩景乃宻不發䘮權殯于昭陽殿自外文武咸
莫知之二十餘日升梓宫於太極前殿迎皇太子即皇
帝位於是矯詔赦北人為奴婢者兾收其力用焉又遣
儀同来亮率兵攻宣城宣城内史楊華誘亮斬之景復
遣其将李賢眀討華華以郡降景遣儀同宋子仙等率
衆東次錢塘新城戍戴僧易據縣拒之是月景遣中軍
侯子鑒入吴軍收于子恱張大黒還京誅之時東揚州
刺史臨成公大連據州吴興太守張嵊據郡自南陵以
上皆各據守景制命所行惟吴郡以西南陵以北而已
六月景以儀同郭元建為尚書僕射北道行臺總江北
諸軍事鎮新秦郡人陸緝戴文舉等起兵萬餘人殺景
太守蘓單于推前淮南太守文成侯寕為王以拒景宋
子仙聞而撃之緝等棄城走景乃分吴郡海鹽胥浦二
縣為武原郡至是景殺蕭正徳於永福省封元羅為西
秦王元景龍為陳留王諸元子弟封王者十餘人以栁
敬禮為使持節大都督𨽻大丞相參戎事景遣其中軍
侯子鑒監行臺劉神茂䓁軍東討破吳興執太守張嵊
父子送京師景竝殺之景以宋子仙為司徒任約為領
軍將軍爾朱季伯叱羅子通彭儁董紹先張化仁于慶
魯伯和紇奚斤史安和時靈護劉歸義竝為開府儀同
三司是月鄱陽嗣王範率兵次柵口江州刺史尋陽王
大心要之西上景出頓姑孰範将裴之悌夏侯威生以
衆降景十一月宋子仙攻錢塘戴僧易降景以錢塘為
臨江郡富陽為富春郡以王偉元羅竝為儀同三司十
二月宋子仙趙伯超劉神茂進攻㑹稽東揚州刺史臨
成公大連棄城走遣劉神茂追擒之景以裴之悌為使
持節平西將軍合州刺史以夏侯威生為使持節平北
将軍南豫州刺史是月百濟使至見城邑丘墟於端門
外號泣行路見者莫不灑淚景聞之大怒送小荘嚴寺
禁止不聽出入大寳元年正月景矯詔自加班劍四十
人給前後部羽葆鼓吹置左右長史従事中郎四人前
江都令祖皓起兵於廣陵斬景刺史董紹先推前太子
舎人蕭勔為刺史又結魏人為援馳檄逺近將以討景
景聞之大懼即日率侯子鑒等出自京口水陸竝集皓
嬰城拒守景攻城陷之景車裂皓以徇城中無少長皆
斬之以侯子鑒監南兖州事是月景召宋子仙還京口
四月景以元思䖍為東道行臺鎮錢塘以侯子鑒為南
兖州刺史文成侯寕於吴西鄉起兵旬日之間衆至一
萬率以西上景廂公孟振侯子榮擊破之斬寕𫝊首於
景七月景以秦郡為西兖州陽平郡為北兖州任約盧
暉畧攻晉熈郡殺鄱陽世子嗣景以王偉為中書監任
約進軍襲江州江州刺史尋陽王大心降之世祖時聞
江州失守遣衞軍將軍徐文盛率衆軍下武昌拒約景
又矯詔自進位為相國封太山等二十郡為漢王入朝
不趨讃拜不名劍履上殿如蕭何故事景以栁敬禮為
護軍将軍姜詢義為相國左長史徐洪為左司馬陸約
為右長史沈衆為右司馬是月景率舟師上皖口十月
盗殺武林侯諮於廣莫門諮常出入太宗卧内景黨不
能平故害之景又矯詔曰蓋縣象在天四時取則於辰
斗羣生育地萬物仰照於大眀是以垂拱當扆則八紘
共輳負圗正位則九域同歸故乃雲名水號之君龍官
人爵之后莫不啟符河洛封禪岱宗奔走四夷来朝萬
國逖聽虞夏厥道彌新爰及商周未之或改逮幽厲不
競戎馬生郊恵懐失御胡塵犯蹕遂使犲狼肆毒侵穴
伊瀍獫狁孔熾巢栖咸洛自晉鼎東遷多歴年代周原
不復嵗實永久雖宋祖經畧中息逺圗齊號和親空勞
冠蓋我大梁膺符作帝出震登皇浹㝢歸仁綿區飲化
開疆闢土跨瀚海以揚鑣来庭入覲等塗山而比轍𤣥
龜出洛白雉歸豐鳥塞同文胡天共軌不謂髙澄跋扈
䖍劉魏邦扇動華夷不供王職遂乃狼顧北侵馬首南
向值天厭昬偽醜徒數盡龍豹應期風雲㑹節相國漢
王上徳英姿蓋惟天授雄謨勇畧出自懐抱珠魚表應
辰昴叶暉剖析六韜錙銖四履騰文豹變鳳集虬翔奮
翼来儀負圗而降爰初秉律實先啟行奉兹廟算克除
獯醜直以鼎湖上征六龍宴駕干戈蹔止九伐未申而
惡稔貫盈元凶殞斃弟洋繼逆續長亂階異彼洋音同
茲薦食偷竊偽號心希舉斧豐水君臣奉圖乞援關河
百姓泣血請師咸願承奉國靈思覩王化朕以寡昧纂
戎下武庶極堯黎冀康禹跡且夫車服以庸名因事著
周師克殷鷹揚創自尚父漢征戎狄眀友實始度遼况
乃神規叡算𦕈乎難測大功懋績事絶言象安可以習
彼常名保兹守固相國可加宇宙大將軍都督六合諸
軍事餘􁀒如故以詔文呈太宗太宗驚曰將軍乃有宇
宙之號乎齊遣其將辛術圍陽平景行臺郭元建率兵
赴援術退徐文盛入資磯任約率水軍逆戰文盛大破
之仍進軍大舉口時景屯於皖口京師虚弱南康王㑹
理及北兖州司馬成欽等將襲之建安侯賁知其謀以
告景景遣收㑹理與其弟祈陽侯通理栁敬禮成欽等
竝害之十二月景矯詔封賁為竟陵王賞𤼵南康之謀
也是月張彪起義於㑹稽攻破上虞景太守蔡臺樂討
之不能禁至是彪又破諸暨永興等諸縣景遣儀同田
遷趙伯超謝答仁等東伐彪二年正月彪遣别将冦錢
塘富春田遷進軍與戰破之景以王克為太師宋子仙
為太保元羅為太傅郭元建為太尉張化仁為司徒任
約為司空于慶為太子太師時靈護為太子太保紇奚
斤為太子太傅王偉為尚書左僕射索超世為尚書右
僕射北兖州刺史蕭邕謀降魏事泄景誅之是月世祖
遣巴州刾史王珣等率衆下武昌助徐文盛任約以西
臺益兵告急於景三月景自率衆二萬西上援約四月
景次西陽徐文盛率水軍邀戰大破之景訪知郢州無
備兵少又遣宋子仙率輕騎三百襲陷之執刺史方諸
行事鮑泉盡獲武昌軍人家口徐文盛等聞之大潰奔
歸江陵景乗勝西上初世祖遣領軍王僧辯率衆東下
代徐文盛軍次巴陵㑹景至僧辯因堅壁拒之景設長
圍築土山晝夜攻撃不克軍中疾疫死傷大半世祖遣
平北將軍胡僧祐率兵二千人救巴陵景聞遣任約以
精卒數千逆撃僧祐僧祐與居士陸法和退據赤亭以
待之約至與戰大破之生擒約景聞之夜遁以丁和為
郢州刺史留宋子仙時靈護等助和守以張化仁閻洪
慶守魯山城景還京師王僧辯乃率衆東下次漢口攻
魯山及郢城皆陷之自是衆軍所至皆㨗景乃廢太宗
幽於永福省作詔草成逼太宗冩之至先皇念神噐之
重思社稷之固歔欷嗚咽不能自止是日景迎豫章王
棟即皇帝位升太極前殿大赦天下改元為天正元年
有囘風自永福省吹其文物皆倒折見者莫不驚駭初
景既平京邑便有簒奪之志以四方湏定且未自立既
巴陵失律江郢䘮師猛將外殱雄心内沮便欲偽僭大
號遂其姦心其謀臣王偉云自古移鼎必湏廢立故景
従之其太尉郭元建聞之自秦郡馳還諫景曰四方之
師所以不至者政為二宫萬福若遂行弑逆結怨海内
事㡬一去雖悔無及王偉固執不従景乃矯棟詔追尊
昭眀太子為昭眀皇帝豫章安王為安皇帝金華敬妃
為敬皇后豫章國太妃王氏為皇太后妃張氏為皇后
以劉神茂為司空徐洪為平南將軍秦晃之王曅李賢
眀徐永徐珍國宋長寳尹思合竝為儀同三司景以哀
太子妃賜郭元建元建曰豈有皇太子妃而降為人妾
竟不與相見十月壬寅夜景遣其衛尉彭儁王修纂奉
酒於太宗曰丞相以陛下䖏憂既久故令臣等奉進一
觴太宗知其將弑乃大酣飲酒既醉還寢修纂以帊盛
土加於腹因崩焉斂用法服以薄棺宻瘞於城北酒庫
初太宗久見幽縶朝士莫得接覲慮禍将及常不自安
惟舎人殷不害後稍得入太宗指所居殿謂之曰龎涓
當死此下又曰吾昨夜夢吞土卿試為思之不害曰昔
重耳饋塊卒反晉國陛下所夢將符是乎太宗曰儻幽
冥有徴冀斯言不妄耳至是見弑實以土焉是月景司
空東道行臺劉神茂儀同尹思合劉歸義王曅雲麾將
軍桑乾王元頵等據東陽歸順仍遣元頵及别将李占
趙恵朗下據建徳江口尹思合收景新安太守元義奪
其兵張彪攻永嘉永嘉太守秦逺降彪十一月景以趙
伯超為東道行臺鎮錢塘遣儀同田遷謝答仁等将兵
東征神茂景矯蕭棟詔自加九錫之禮置丞相以下百
官陳備物於庭忽有野鳥翔於景上赤足丹觜形似山
鵲賊徒悉駭競射之不能中景以劉勸戚覇朱安王為
開府儀同三司索九昇為䕶軍将軍南兖州刺史侯子
鑒獻白獐建康獲白䑕以獻蕭棟歸之于景景以郭元
建為南兖州刺史太尉北行臺如故景又矯蕭棟詔追
崇其祖為大將軍考為丞相自加冕十有二旒建天子
旌旗出警入蹕乗金根車駕六馬備五時副車置旄頭
雲罕樂儛八佾鍾虡宫懸之樂一如舊儀景又矯蕭棟
詔禪位於已於是南郊柴燎于天升壇受禪文物竝依
舊儀以轜車牀載鼔吹槖駝負犧牲輦上置筌蹄垂脚
坐景所帶劍水精標無故墮落手自拾之將登壇有兔
自前而走俄失所在又白虹貫日景還升太極前殿大
赦改元為太始元年封蕭棟為淮陰王幽于監省偽有
司奏改警蹕為永蹕避景名也改梁律為漢律改左民
尚書為殿中尚書五兵尚書為七兵尚書直殿主帥為
直寝景三公之官動置十數儀同尤多或匹馬孤行自
執覊絆其左僕射王偉請立七廟景曰何謂為七廟偉
曰天子祭七世祖考故置七廟并請七世之諱敕太常
具祭祀之禮景曰前世吾不復憶惟阿爺名標衆聞咸
竊笑之景黨有知景祖名周者自外悉是王偉制其名
位以漢司徒侯霸為始祖晉徴士侯瑾為七世祖於是
追尊其祖周為大丞相父標為元皇帝十二月謝答仁
李慶等至建徳攻元頵李占柵大破之執頵占送景景
截其手足狥之經日乃死景二年正月朔臨軒朝㑹景
自巴丘挫衂軍兵畧盡恐齊人乗釁與西師掎角乃遣
郭元建率歩軍趣小峴侯子鑒率舟師向濡湏曜兵肥
水以示武威子鑒至合肥攻羅城剋之郭元建侯子鑒
俄聞王師既近燒合肥百姓邑居引軍退子鑒保姑孰
元建還廣陵時謝答仁攻劉神茂神茂别将王華麗通
竝據外營降答仁劉歸義尹思合等懼各棄城走神茂
孤危復降答仁王僧辯軍至蕪湖蕪湖城主宵遁景遣
史安和宋長貴等率兵二千助子鑒守姑孰追田遷等
還京師是月景黨郭長獻馬駒生角三月景往姑孰廵
視壘柵又誠子鑒曰西人善水戰不可與争鋒往年任
約敗績良為此也若得馬歩一交必當可破汝但堅壁
以觀其變子鑒乃捨舟登岸閉營不出僧辯等遂停軍
十餘日賊黨大喜告景曰西師懼吾之強必欲遁逸不
擊将失之景復命子鑒為水戰之備子鑒乃率歩騎萬
餘人渡洲并引水軍倶進僧辯逆擊大破之子鑒僅以
身免景聞子鑒敗大懼涕下覆面引衾以卧良久方起
歎曰誤殺乃公僧辯進軍次張公洲景以盧暉畧守石
頭紇奚斤守捍國城悉逼百姓及軍士家累入臺城内
僧辯焚景水柵入淮至禪靈寺渚景大驚乃縁淮立柵
自石頭至朱雀航僧辯及諸将遂於石頭城西歩上連
營立柵至于落星墩景大恐自率侯子鑒于慶史安和
王僧貴等於石頭東北立柵拒守使王偉索超世吕季
畧守臺城宋長貴守延祚寺遣掘王僧辯父墓剖棺焚
屍王僧辯等進營於石頭城北景列陣挑戰僧辯率衆
軍奮撃大破之侯子鑒史安和王僧貴各棄柵走盧暉
畧紇奚斤竝以城降景既退敗不入宫斂其散兵屯于
闕下遂将逃竄王偉攬轡諫曰自古豈有叛天子今宫
中衛士尚足一戰寕可便走棄此欲何所之景曰我在
北打賀拔勝破葛榮揚名河朔與髙王一種人今来南
渡大江取臺城如反掌打邵陵王於北山破栁仲禮於
南岸皆乃所親見今日之事恐是天亡乃好守城我當
復一决耳仰觀石闕逡廵歎息久之乃以皮囊盛二子
挂馬鞍與其儀同田遷氾希榮等百餘騎東奔王偉委
臺城竄逸侯子鑒等奔廣陵王僧辯遣侯瑱率軍追景
景至晉陵刼太守徐永東奔吴郡進次嘉興趙伯超據
錢塘拒之景退還吴郡達松江而侯瑱軍掩至景衆未
陣皆舉幡乞降景不䏻制乃與腹心數十人單舸走推
堕二子於水自滬瀆入海至壺豆洲前太子舎人羊鯤
殺之送屍于王僧辯𫝊首西臺曝屍於建康市百姓爭
取屠膾噉食焚骨揚灰曾羅其禍者乃以灰和酒飲之
及景首至江陵世祖命梟之於市然後煮而漆之付武
庫景長不滿七尺而眉目踈秀性猜忍好殺戮刑人或
先斬手足割舌劓鼻經日方死曾於石頭立大舂碓有
犯法者皆擣殺之其惨虐如此自簒立後時著白紗㡌
而尚披青袍或以牙梳插髻牀上常設胡牀及筌蹄著
靴垂脚坐或匹馬遊戯於宫内及華林園彈射烏鳥謀
臣王偉不許輕出於是欝怏更成失志所居殿常有鵂
鶹鳥鳴景惡之每使人窮山野討捕焉普通中童謡曰
青絲白馬夀陽来後景果乗白馬兵皆青衣所乗馬每
戰将勝輒躑躅嘶鳴意氣駿逸其奔衂必低頭不前初
中大同中髙祖嘗夜夢中原牧守皆以地来降舉朝稱
慶寤甚恱之旦見中書舎人朱异說所夢异曰此豈宇
内方一天道前見其徴乎髙祖曰吾為人少夢昨夜感
此良足慰懐及太清二年景果歸附髙祖欣然自恱謂
與神通乃議納之而意猶未决曾夜出視事至武徳閣
獨言我家國猶若金甌無一傷缺今便受地詎是事宜
脫致紛紜非可悔也朱异接聲而對曰聖眀御宇上應
蒼𤣥北土遺黎誰不仰慕為無機㑹未達其心今侯景
據河南十餘州分魏土之半輸誠送款逺歸聖朝豈非
天誘其衷人奨其計原心審事殊有可嘉今若拒而不
容恐絶後来之望此誠易見願陛下無疑髙祖深納异
言又信前夢乃定議納景及貞陽覆敗邉鎮恇擾髙祖
固已憂之曰吾今段如此勿作晉家事乎先是丹陽陶
宏景𨼆於華陽山博學多識嘗為詩曰夷甫任散誕平
叔坐談空不意昭陽殿化作單于宫大同末人士競談
𤣥理不習武事至是景果居昭陽殿天監中有釋寳誌
曰掘尾狗子自發狂當死未死嚙人傷湏臾之間自滅
亡起自汝陰死三湘又曰山家小兒果攘臂太極殿前
作虎視掘尾狗子山家小兒皆猴状景遂覆陷都邑毒
害皇室大同大醫令朱躭嘗直禁省無何夜夢犬羊各
一在御坐覺而惡之告人曰犬羊者非佳物也今據御
坐将有變乎既而天子䝉塵景登正殿焉及景将敗有
僧通道人者意性若狂飲酒噉肉不異凡等世間遊行
已數十載姓名鄉里人莫䏻知初言𨼆伏久乃方驗人
竝呼為闍梨景甚信敬之景嘗於後堂與其徒共射時
僧通在坐奪景弓射景陽山大呼云得奴已景後又宴
集其黨又召僧通僧通取肉揾鹽以進景問曰好不景
答所恨太鹹僧通曰不鹹則爛臭果以鹹封其屍王偉
陳留人少有才學景之表啟書檄皆其所製景既得志
規摹簒奪皆偉之謀及囚送江陵烹扵市百姓有遭其
毒者竝割炙食之
史臣曰夫道不恒夷運無常泰斯則窮通有數盛衰相
襲時屯陽九蓋在兹焉若乃侯景小豎叛換本國識不
周身勇非出類而王偉為其謀主成此姦慝驅率醜徒
陵江直濟長戟強弩淪覆宫闕禍纒宸極毒徧黎元肆
其恣睢之心成其簒盗之禍嗚呼國之将亡必降妖孽
雖曰人事抑乃天時昔夷羿亂夏犬戎厄周漢則莽卓
流灾晉則敦元搆禍方之羯賊有逾其酷悲夫
　
　
　
　
　
　
　
　
　
　
　
　
　
　
　梁書卷五十六
　　編修(臣人龍/)謹言唐貞觀三年詔姚思廉與魏徴
　　同撰梁書思亷梁史官姚察子推其父意復採謝
　　昊等所記以成是書徴惟裁其總論編次筆削則
　　皆出于思亷蓋書成扵一手業紹乎一家述作之
　　盛與李百藥父子輝映一時亦猶史記之有談遷
　　漢書之有彪固禇亮謂其苦志精勤洵不虚矣舊
　　唐書經籍志及思㢘本𫝊俱云五十卷新書則云
　　五十六卷與今本合蓋嘉祐以来鋟版目次然也
　　(臣/)等奉
勅校刋深愧學殖淺陋謹将南史與本文詳加叅校辨
　　其訛舛條其同異録為考證以附卷末云(臣/)謹識
