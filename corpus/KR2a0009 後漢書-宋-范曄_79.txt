七十四
　　宋　　宣　　城　　太　　守范　煜撰
　　唐　　章　　懐　　太　　子　　賢注
　鄧張徐張胡列傳第三十四
　　鄧彪傳
鄧彪字智伯南陽新野人(續漢書曰其先楚人鄧况始/居新野子孫以農桑為業)
太傅禹之宗也父邯中興初以功封鄳侯(鄳音莫/庚反)仕至
渤海太守彪少勵志脩孝行父卒讓國於異母弟荆鳯
(本或/無荆)顯宗高其節下詔許焉後仕州郡辟公府(東觀記/曰彪與)
(同郡宗武伯翟敬伯陳綏伯張弟/伯同志好齊名南陽號曰五伯)五遷桂陽太守永平
十七年徴入為太僕數年喪後母辭疾乞身詔以光禄
大夫行服服竟拜奉車都尉遷大司農數月代鮑昱為
太尉彪在位清白為百僚式視事四年以疾乞骸骨元
和元年賜策罷贈錢三十萬在所以二千石奉終其身
又詔太常四時致宗廟之胙(胙祭廟肉也禮凡預祭異/姓則歸之胙同姓則留之)
(宴彪不預祭/而賜胙重之)河南尹遣丞存問常以八月旦奉羊酒(東/觀)
(記曰賜羊一/頭酒二石也)和帝卽位以彪為太傅録尚書事賜爵關
中侯(○劉攽曰案漢無關/中侯中當作内字)永元初竇氏專權驕縱朝廷
多有諫争而彪在位脩身而已不能有所匡正又嘗奏
免御史中丞周紆紆前失竇氏㫖故頗以此致譏然當
時宗其禮讓及竇氏誅以老病上還樞機職詔賜養牛
酒而許焉五年春薨于位天子親臨弔臨
　　張禹傳
張禹字伯達趙國襄國人也祖父况族姊為皇祖考夫
人(皇祖考鉅/鹿都尉四)數徃來南頓見光武光武為大司馬過邯
鄲況為郡吏謁見光武光武大喜曰乃今得我大舅乎
因與俱北到髙邑以為元氏令遷涿郡太守後為常山
關長㑹赤眉攻關城況戰殁(關縣屬常山郡今定州行/唐縣西北有故關邑城東)
(觀記曰況遷涿郡太守時年八十不任兵馬上疏乞身/詔許之後詔問起居何如子歆對曰如故詔曰家人居)
(不足贍且以一縣自養復以况為常山關/長㑹赤眉攻關城况出戰死上甚哀之)父歆初以報
仇逃亡(東觀記曰歆守臯長有報父仇賊自出歆召囚/詣閣曰欲自受其辭既入解械飲食便發遣遂)
(棄官亡命逢赦出由是鄉/里服其髙義與此不同)後仕為淮陽相終於汲令(東/觀)
(記曰歆為相時王新歸國賓客放縱干亂法禁歆/将令尉入宫搜捕王白上歆坐左遷為汲令卒官)禹性
篤厚節儉(東觀記曰禹好學習歐陽/尚書事太常桓榮惡衣食)父卒汲吏人賻送
前後數百萬悉無所受又以田宅推與伯父身自寄止
永平八年舉孝亷稍遷建初中拜揚州刺史當過江行
部中土民皆以江有子胥之神難於濟渉(酈元水經注/曰吳王賜子)
(胥死浮尸於江夫差悔與羣臣臨江設/祭修塘道及壇吳人因為立廟而祭焉)禹將度吏固請
不聼禹厲言曰子胥如有靈知吾志在理察枉訟豈危
我哉遂鼓楫而過歴行郡邑深幽之處莫不畢到親録
囚徒多所明舉吏民希見使者人懐喜悦怨德羙惡莫
不自歸焉元和二年轉兖州刺史亦有清平稱三年遷
下邳相徐縣北界有蒲陽坡(東觀記曰坡水廣二十里/徑且百里在道西其東有)
(田可萬頃/坡與陂同)傍多良田而堙廢莫修禹為開水門通引灌
溉遂成孰田数百頃勸率吏民假與種糧親自勉勞遂
大收榖實鄰郡貧者歸之千餘户室廬相屬其居成市
後嵗至墾千餘頃民用温給(東觀記曰禹廵行守舍止/大樹下食糒音憊糗也乾)
(飯屑飲水而已後年鄰國貧人來歸之者茅屋草廬千/户屠酤成市墾田千餘頃得穀百萬餘斛○劉攽曰注)
(禹廵行守舍止大樹下案文/多一守字或云守當作常也)功曹史戴閏故太尉掾也
權動郡内有小譴禹令自致徐獄然後正其法(徐縣名也/東觀記曰)
(閏當從行縣從書佐假車馬什物禹聞知令直符責/問閏具以實對禹以宰士惶恐首實令自致徐獄也)自
長史以下莫不震肅永元六年入為大司農拜太尉和
帝甚禮之十五年南廵祠園廟禹以太尉兼衞尉留守
(東觀記曰禹留守北宫太官朝夕送/食賜闟登具物除子男盛為郎也)聞車駕當進幸江
陵以為不宜冒險逺驛馬上諌詔報曰祠謁既訖當南
禮大江㑹得君奏臨漢回輿而旋及行還禹特䝉賞賜
延平元年遷為太傅録尚書事鄧太后以殤帝初育(育/生)
(也/)欲令重臣居禁内乃詔禹舍宫中給帷帳牀褥太官
朝夕進食五日一歸府每朝見特贊與三公絶席禹上
言方諒闇密静之時不宜依常有事於苑囿(鄭𤣥注論/語曰諒門)
(謂凶廬也尚書曰帝乃/徂落四海遏密八音也)其廣成上林空地宜且以假貧
民太后從之及安帝即位數上疾乞身詔遣小黄門問
疾賜牛一頭酒十斛勸令就第其錢布刀劒衣物前後
累至永初元年以定策功封安鄉侯食邑千二百户與
太尉徐防司空尹勤同日俱封其秋以宼賊水雨策免
防勤而禹不自安上書乞骸骨更拜太尉四年新野君
病(鄧太后/母隂氏)皇太后車駕幸其第禹與司徒夏勤司空張
敏俱上表言新野君不安車駕連日宿止臣等誠竊惶
懼臣聞王者動設先置止則交㦸清道而後行清室而
後御(前書曰舊典天子行幸所至必遣静/室令先案行清静殿中以虞非常)離宮不宿所
以重宿衞也陛下體烝烝之至孝親省方藥恩情發中
乆處單外百官露止議者所不安宜且還宫上為宗廟
社稷下為萬國子民比三上固爭乃還宫後連嵗灾荒
府藏虚空禹上疏求入三歲租税以助郡國稟假(稟給/也假)
(貸/也)詔許之五年以隂陽不和策免七年卒于家使者弔
祭除小子曜為郎中長子盛嗣
　　徐防傳
徐防字謁卿沛國銍人也(銍故城今亳/州臨渙縣也)祖父宣為講學
大夫以易教授王莽(王莽置六經祭酒各一人秩上卿/長安國由為講易祭酒宣為講學)
(大夫蓋當屬/於祭酒也)父憲亦傳宣業防少習父祖學永平中舉
孝廉除為郎防體貌矜嚴占對可觀顯宗異之特補尚
書郎職典樞機周密畏愼奉事二帝未常有過和帝時
稍遷司𨽻校尉出為魏郡太守永元十年遷少府大司
農防勤曉政事所在有迹十四年拜司空防以五經乆
逺聖意難明宜為章句以悟後學上疏曰臣聞詩書禮
樂定自孔子發明章句始於子夏(史記孔子沒子夏居/西河教弟子三百人)
(爲魏文/侯師)其後諸家分析各有異説(前書仲尼沒而㣲言/絶七十子喪而大義)
(乖故春秋為五詩分/為四易有數家之傳)漢承亂秦經典廢絶本文略存或
無章句收拾缺遺建立明經博徵儒術開置太學(武帝/時開)
(學官置博士/弟子員也)孔聖既逺微㫖將絶故立博士十有四家
(漢官儀曰光武中興恢𢎞稽古易有施孟梁丘賀京房/書有歐陽和伯夏侯勝建詩有申公轅固韓嬰春秋有)
(嚴彭祖顔安樂禮有戴徳戴聖凡十四博士太/常差選有聰明威重一人爲祭酒總領綱紀也)設甲乙
之科(前書曰歲課甲科四十人為郎中乙科二十/人為太子舍人丙科四十人補文學掌故)以勉
勸學者所以示人好惡改敝就善者也伏見太學試博
士弟子皆以意説不脩家法(諸經爲業/各自名家)私相容隠開生
姦路每有策試輙興諍訟論議紛錯互相是非孔子稱
述而不作(但述先聖之/言不自制作)又曰吾猶及史之闕文(古者史/官於書)
(事有不知則闕以待能者孔子言吾少時猶及見古/史官之闕文今則無之疾時多穿鑿也見論語也)疾
史有所不知而不肯闕也今不依章句妄生穿鑿以遵
師爲非義意説爲得理輕侮道術寖以成俗誠非詔書
實選本意改薄從忠三世常道(太史公曰夏之政忠忠/之敝小人以野故殷人)
(承之以敬敬之敝小人以鬼故周人承之以文文之敝/小人以僿故救僿莫若以忠三王之道若循環周而復)
(始僿音西志反史記僿或作薄○劉攽曰三世常道案/世與代全别縁太宗諱遂更世為代此合用代字乃誤)
(為世蓋後人知此書中世字率皆換/為代乃欲稍還正之遂誤為此字也)專精務本儒學所
先臣以爲博士及甲乙策試宜從其家章句開五十難
以試之解釋多者為上第引文明者為高説若不依先
師義有相伐(伐謂自相/攻伐也)皆正以為非五經各取上第六
人論語不宜射策雖所失或乆差可矯革(東觀記防上/疏曰試論語)
(本文章句但通度勿以射䇿冀令學者務本有所一心/專精師門思核經意事得其實道得其真於此𢎞廣經)
(術尊重聖業有益於化雖從來乆六經/衰微學問寖淺誠宜反本改矯其失)詔書下公卿皆
從防言十六年拜為司徒延平元年遷太尉與太傅張
禹參録尚書事數受賞賜甚見優寵安帝即位以定策
封龍鄉侯食邑千一百尸其年以灾異宼賊策免就國
凡三公以灾異策免始自防也(東觀記曰郡國被水灾/比州湮沒死者以千數)
(灾異數降西羗反畔殺略人吏京師淫雨/蟊賊傷稼穡防比上書自陳過咎遂策免)防卒子衡當
嗣譲封於其弟崇數歲不得已乃出就爵云
　　張敏傳
張敏字伯達河間鄚人也(鄚今瀛州/縣也音莫)建初二年舉孝亷
四遷五年為尚書建初中有人侮辱人父者而其子殺
之肅宗貰其死刑而降宥之(貰寛也音/示夜反)自後因以爲比
是時遂定其議以為輕侮法敏駮議曰夫輕侮之法先
帝一切之恩不有成科班之律令也夫死生之決宜從
上下猶天之四時有生有殺若開相容恕著為定法者
則是故設姦萌生長罪隙孔子曰民可使由之不可使
知之(由從也言設政教可但使人從之若知/其本末愚者或輕而不行事見論語)春秋之義
子不報讐非子也(公羊傳曰父不受誅子復讐可/也注云不受誅罪不當誅也)而法
令不為之減者以相殺之路不可開故也今託義者得
減妄殺者有差使執憲之吏得設巧詐非所以導在醜
不爭之義(導教也/醜類也)又輕侮之比寖以繁滋至有四五百
科轉相顧望彌復増甚難以垂之萬載臣聞師言救文
莫如質故高帝去煩苛之法為三章之約建初詔書有
改於古者可下三公廷尉蠲除其敝議寢不省敏復上
疏曰臣敏蒙恩特見㧞擢愚心所不曉迷意所不解誠
不敢茍隨衆議臣伏見孔子垂經典臯陶造法律(史游/急就)
(篇曰臯陶造/獄法律存也)原其本意皆欲禁民為非也未曉輕侮之
法將以何禁必不能使不相輕侮而更開相殺之路執
憲之吏復容其姦枉議者或曰平法當先論生臣愚以
為天地之性唯人為貴殺人者死三代通制今欲趣生
反開殺路一人不死天下受敝記曰利一害百人去城
郭夫春生秋殺天道之常春一物枯即為灾(禮記月令/曰孟春行)
(夏令則風雨不/時草木早落也)秋一物華即為異(月令曰仲秋行春令/則秋雨不降草木生)
(榮國乃/有恐也)王者承天地順四時法聖人從經律願陛下留
意下民考尋利害廣令平議天下幸甚和帝從之九年
拜司隸校尉視事二歲遷汝南太守清約不煩用刑平
正有理能名坐事免延平元年拜議郎再遷潁川太守
徵拜司空在位奉法而已視事三歲以病乞身不聼六
年春行大射禮陪位頓仆乃策罷之(東觀記載䇿曰今/君所苦未瘳有司)
(奏君年體衰羸郊廟禮儀仍有曠廢鼎足之/任不可以缺重以職事留君其上司空印綬)因病篤卒
于家
　　胡廣傳
胡廣字伯始南郡華容人也(華容縣故城/在今荆州東)六世祖剛清
高有志節平帝時大司農馬宫辟之值王莽居攝剛解
其衣冠縣府門而去遂亡命交阯隠於屠肆之間後莽
敗乃歸鄉里父貢交阯都尉廣少孤貧親執家苦(襄陽/耆舊)
(記廣父名寵寵妻生廣早卒寵/更娶江陵黄氏生康字仲始)長大隨輩入郡爲散吏
太守法雄之子眞從家來省其父眞頗知人㑹歳終應
舉雄勑眞助其求才雄因大㑹諸吏眞自於牗間密占
察之乃指廣以白雄遂舉孝亷既到京師試以章奏安
帝以廣為天下第一(謝承書曰廣有雅才學究五經古/今術蓺皆畢覧之年二十七舉孝)
(亷續漢書曰故事孝亷高第三公及尚書輙優文特勞/來其舉將於是公府下詔書勞來雄焉及拜郎恪勤職)
(事所掌/辨䕶也)旬月拜尚書郎五遷尚書僕射順帝欲立皇后
而貴人有寵者四人莫知所建議欲探籌以神定選廣
與尚書郭䖍史敞上疏諫曰竊見詔書以立后事大謙
不自專欲假之籌策决疑靈神篇籍所記祖宗典故未
嘗有也恃神任筮既不必當賢就值其人猶非徳選夫
岐嶷形於自然(詩云克岐克嶷鄭𤣥注云岐岐然意/有所知也其貌嶷然有所識别也)俔
天必有異表(俔音苦見反説文曰俔譬諭也詩云文王/嘉止俔天之妹文王聞大姒之賢則羙之)
(言大邦有子女譬天之/有女弟故求為之配焉)宜參良家簡求有徳徳同以年
年鈞以貌稽之典經斷之聖慮(左傳曰昔先王之命曰/王后無嫡則擇立長年)
(鈞以徳徳/鈞以卜也)政令猶汗徃而不反(易曰渙汗其大號王居/無咎劉向曰汗出而不)
(反者/也)詔文一下形之四方(形見/也)臣職在拾遺憂深責重
是以焦心冒昧陳聞帝從之以梁貴人良家子定立為
皇后時尚書令左雄議改察舉之制限年四十以上儒
者試經學文吏試章奏廣復與敞䖍上書駮之曰臣聞
君以兼覽博照爲德(即明四目/逹四聰也)臣以獻可替否爲忠(左/傳)
(曰齊晏子曰君所謂可而有否焉臣獻其否以成/其可君所謂否而有可焉臣獻其可以去其否)書載
稽疑謀及卿士(稽考也考正疑事/謀及卿士見尚書)詩羙先人詢于芻蕘
(詩大雅曰先人有言詢于芻蕘注云詢謀也芻/蕘薪采者也言有疑事嘗與薪采者謀之也)國有大
政必議之於前訓諮之於故老(叔向曰國有大事必順/於典刑訪於耉老而後)
(行/之)是以慮無失策舉無過事竊見尚書令左雄議郡舉
孝亷皆限年四十以上諸生試章句文吏試牋奏(周成/雜字)
(曰牋表也漢雜事曰凡羣臣之書通于天子者四品一/曰章二曰奏三曰表四曰駮議章者需頭稱稽首上以)
(聞謝恩陳事詣闕通者也奏者亦需頭其京師官但言/稽首言下稽首以聞其中有所請若罪法劾案公府送)
(御史臺卿校送謁者臺也表者不需頭上言臣某言下/言誠惶誠恐頓首頓首死罪左方下附曰某官臣甲乙)
(上/)明詔既許復令臣等得與相參竊惟王命之重載在
篇典(禮記曰動則左史書之言則右史書之尚書曰王/言惟作命弗言臣下罔由禀令又曰令出惟行不)
(惟/反)當令縣於日月固於金石遺則百王施之萬世詩云
天難諶斯不易惟王可不慎與(詩大雅也諶信也斯語/詞天之意難信矣不可)
(改易者/天子也)蓋選舉因才無拘定制六竒之策不出經學(前/書)
(陳平設六竒/策以佐高祖)鄭阿之政非必章奏(説苑曰子産相鄭内/無國中之亂外無諸)
(侯之患也子產從政也擇能而使之晏子化東阿三年/景公召而數之晏子請改道易行明年上計景公迎而)
(賀之晏子對曰臣前之化東阿也屬託不行貨賂不/至君反以罪臣今則反是而更蒙賀景公下席而謝)甘
竒顯用年乖彊仕(史記曰秦欲與燕共伐趙以廣河間/之地甘羅年十二使於趙説趙王立)
(割五城以廣河間秦乃封羅為上卿説苑曰子奇年/十八齊君使主東阿東阿大化禮記曰四十强而仕)終
賈揚聲亦在弱冠(前書終軍年十八為博士弟子自請/願以長纓必覊南越王而致之闕下)
(上竒其對擢為諫議大夫徃説越越聽命天子大悦/賈誼年十八以誦詩屬文稱於郡中文帝召為博士)漢
承周秦兼覽殷夏祖徳師經參雜霸軌(宣帝曰漢家自/有制度本以霸)
(王道雜/理之)聖主賢臣世以致理貢舉之制莫或回革今以
一臣之言剗戾舊章(剗削也/戾乖也)便利未明衆心不猒(猒服/也)
矯枉變常政之所重而不訪台司不謀卿士若事下之
後議者剥異異之則朝失其便同之則王言已行臣愚
以為可宣下百官參其同異然後覽擇勝否詳採厥衷
敢以瞽言冒干天禁(瞽無目者也不察人君顏色而言/如無目之人也孔子曰未見顔色)
(而言謂之/瞽干犯也)惟陛下納焉帝不從時陳留郡缺職尚書史
敞等薦廣曰臣聞德以旌賢(旌明也書曰/徳懋懋官也)爵以建事(能/建)
(立事則/與之爵)明試以功典謨所羙(明白考試之有功者則授/之以官舜典咎繇謩皆有)
(此言故云典/謩所羙也)五服五章天秩所作(五服謂天子諸侯卿/大夫士之服也五者)
(之服必湏章明尚書咎繇謨曰天秩有禮自我/五禮有庸哉天命有徳五服五章哉秩序也)是以臣
竭其忠君豐其寵(豐厚/也)舉不失徳下忘其死竊見尚書
僕射胡廣體具履規謙虚溫雅博物洽聞探賾窮理六
經典奥舊章憲式無所不覽柔而不犯文而有體(柔而/不犯)
(謂性和柔而不/可犯以非義也)忠貞之性憂公如家不矜其能不伐其
勞翼翼周慎行靡玷漏密勿夙夜(密勿/黽勉)十有餘年心不
外顧志不茍進臣等竊以為廣在尚書劬勞日乆後母
年老既蒙簡照宜試職千里匡寜方國(詩云厥徳不/回以受方國)陳
留近郡今太守任缺廣才略深茂堪能撥煩願以參選
紀綱頽俗使束脩守善有所勸仰廣典機事十年出爲
濟隂太守以舉吏不實免復爲汝南太守入拜大司農
漢安元年遷司徒質帝崩代李固爲太尉録尚書事以
定策立桓帝封育陽安樂鄉侯以病遜位又拜司空告
老致仕尋以特進徵拜太常遷太尉以日食免復爲太
常拜太尉延熹二年大將軍梁冀誅廣與司徒韓縯司
空孫朗坐不衞宫皆减死一等奪爵土免爲庶人後拜
太中大夫太常九年復拜司徒靈帝立與太傅陳蕃參
録尚書事復封故國以病自乞㑹蕃被誅代爲太傅總
録如故時年已八十而心力克壯(盛𢎞之荆州記曰菊/水出穰縣芳菊被涯)
(水極甘香谷中皆飲此水上夀百二十七八十者猶以/爲夭太尉胡廣所患風疾休沐南歸恒飲此水後疾遂)
(瘳年八十/二薨也)繼母在堂朝夕瞻省傍無几杖言不稱老(禮/記)
(曰夫爲人子者/恒言不稱老)及母卒居喪盡哀率禮無愆性溫柔謹
素常遜言恭色(遜順/也)達練事體明解朝章雖無謇直之
風屢有補闕之益故京師諺曰萬事不理問伯始天下
中庸有胡公(庸常也中和可常行之徳也孔/子曰中庸之爲徳其至矣乎)及共李固
定策大議不全(質帝崩固爲太尉與廣及司空趙戒議/欲立清河王蒜梁冀以蒜年長有徳恐)
(爲後患盛意立蠡吾侯志廣戒等懾憚不能與爭而固/與杜喬堅守本議○劉攽曰大議不全案文議當作義)
又與中常侍丁肅婚姻以此譏毁於時自在公台三十
餘年歴事六帝(廣以順帝漢安元年為司空至靈帝熹/平元年薨三十一年也六帝謂安順冲)
(質桓/靈也)禮任甚優每遜位辭病及免退田里未嘗滿嵗輙
復升進凡一履司空再作司徒三登太尉又爲太傅其
所辟命皆天下名士與故吏陳蕃李咸並爲三司(謝承/書曰)
(咸字元卓汝南西平人孤特自立家貧母老常躬耕稼/以奉養學魯詩春秋公羊傳三禮三府並辟司徒胡廣)
(舉茂才除高密令政多竒異青州表其狀建寜三年自/大鴻臚拜太尉自在相位約身率下常食脫粟飯醤菜)
(而已不與州郡交通刺史二千石牋記非公亊不發省/以老乞骸骨見許悉還所賜物乘敝牛車使子男御晨)
(發京師百僚追送盈塗不能/得見家舊貧狹庇䕃草廬)蕃等每朝㑹輙稱疾避廣
時人榮之年八十二熹平元年薨使五官中郎將持節
奉策贈太傅安樂鄉侯印綬給東園梓器謁者䕶喪賜
冡塋于原陵諡文恭侯拜家一人爲郎中故吏自公卿
大夫博士議郎以下數百人皆縗絰殯位自終及葬漢
興以來人臣之盛未嘗有也初揚雄依虞箴作十二州
二十五官箴(揚雄傳曰箴莫大於虞箴故遂作九州箴/左傳曰昔周辛甲之爲太史也命百官官)
(箴王闕於虞人之箴曰芒芒禹迹畫爲九州經啟九道/人有寢廟獸有茂草各有攸處徳用不擾在帝夷羿冒)
(于原獸忘其國恤而思其麀牡武不可/重用不恢于夏家獸臣司原敢告僕夫)其九箴亡闕後
涿郡崔駰及子瑗又臨邑侯劉騊駼増補十六篇廣復
繼作四篇文甚典羙乃悉撰次首目爲之解釋名曰百
官箴凡四十八篇其餘所著詩賦銘頌箴弔及諸解詁
凡二十二篇熹平六年靈帝思感舊德乃圖畫廣及太
尉黄瓊於省内詔議郎蔡邕爲其頌云(謝承書載其頌/曰巖巖山嶽配)
(天作輔降神有周生申及甫允兹漢室誕育二后曰胡/曰黄方軌齊武惟道之淵惟徳之藪股肱元首代作心)
(膂天之烝人有則有類我胡我黄鍾厥純懿巍巍特進/仍踐其位赫赫三事七佩其紱弈弈四牡沃若六轡衮)
(職龍章其文有蔚參曜乾台窮寵極貴功/加八荒羣生以遂超哉邈乎莫與爲二)
論曰爵任之於人重矣全喪之於生大矣懐禄以圖存
者仕子之恒情審能而就列者出身之常體(列位/也)夫紆
於物則非已直於志則犯俗(紆曲/也)辭其艱則乖義狥其
節則失身(狥營/也)綂之方軌易因險塗難御(綂者總論上/事也方軌謂)
(平路也若履平路易可因循/如踐險塗則難免顚覆也)故昔人明慎於所受之分
遲遲於岐路之間也(呈材效職則受之分明矣遲遲疑/不前之貌也明其分則不可妄進)
(○劉攽曰注呈材效職案文呈當作程又/則受之分明矣當云則所受之分明矣)如令志行無
牽於物臨生不先其存後世何貶焉(守志直道視死如/歸則後之人何從)
(而貶/責矣)古人以宴安爲戒豈數公之謂乎(左傳曰宴安酖/毒不可懐也)
贊曰鄧張作傳無咎無譽敏正疑律防議章句胡公庸
庸餙情恭貌朝章雖理據正或橈(橈曲也易曰/棟橈凶也)
　後漢書卷七十四
　後漢書卷七十四考證
鄧彪傳天子親臨弔臨○諸本同(臣㑹汾/)按上臨字疑
　衍
張禹傳封安鄉侯○何焯校本云漢有兩張禹一安昌
　一安鄉
徐防傳凡三公以災異策免始自防也○監本脱去凡
　三公以災異策免八字從諸本増
　
　
　
　
　
　
　
　
　後漢書卷七十四考證
