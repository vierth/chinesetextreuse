
　續資治通鑑長編巻二百六十一
　　　　　　　　　　　　　宋　李燾　撰
　　神宗
熙寧八年三月癸巳朔詔分熙河路正兵三萬三千參
以弓箭手寨户蕃兵為四將以都鈐轄王君萬為一將
都監王崇拯副之鈐轄韓存寳為第二將李浩副之桑
湜為第三將都廵檢王湛副之鈐轄劉惟吉為第四將
都監馬忠副之仍詔湛權發遣本路都監其下畨軍馬
隨地逺近分𨽻諸將令本將選官訓練經略司度無邊
事即令正副將每季互往下畨州軍提舉教閲時遣樞
宻院檢詳文字劉奉世同陜西諸路帥臣分兵置將先
以熙河路來上也(舊紀云分熙河秦鳯涇/原環慶路兵為十七將)　提舉河東
路義勇保甲司請五路州縣鎮寨城内居人並團保甲
詔諸路察訪司與坊正同詳定以聞　上批近沈括建
議邊郡城中置坊設垣為門以備姦伏契勘熙河岷州
新創民居未多宜易施行可先劄與經略司仰相度畵
圖聞奏(括議設坊附八/月四日癸巳)　詔任管軍步軍副都指揮使
以上死許借空閒官宅居止毋過三十楹服闋還官
甲午命知制誥沈括同知諫院范百祿赴御史臺推李
逢等公事蹇周輔鞫逢反謀得右羽林軍大將軍秀州
團練使世居交通狀故有是命世居南陽侯從贄子也
丙申中書言沂州鞫李逢等反逆結構有端而本路提
㸃刑獄王庭筠等先奏逢無大逆謀告人妄希賞顯不
當詔并劾庭筠先衝替見鞫李逢等更切研窮旋具情
節奏知仍速具告發當酬奬人數以聞庭筠自縊而死
捕世居及醫官劉育繫御史臺獄詔御史臺差官同中
使即世居及育家索圖䜟書簡等(朱史簽貼云取㑹别/無自縊死因依前史)
(官載此意謂詔獄逼人致死誣誕/可知刪去新史復存之今從新本)　沂州言第三等以
下户欠去年殘零秋稅乞權倚閣俟豐熟催輸從之
丁酉虞部員外郎沈披換禮賔使權發遣河北縁邊安
撫副使　詔秦鳯等路都轉運司相度所鑄大鐵錢約
補足所廢監錢數及充交子本錢外不須廣鑄委熊本
總制營辦(正月二十四日皮公弼云云二月二日委公/弼營辦鑄大錢本志云詔鑄大錢才令補所)
(廢偽錢及可以待交子所用而/止九年正月二十七日罷交子)　賜兩浙路常平米二
萬石賑濟潤州饑民
戊戌知成都府龍圖閣直學士蔡延慶言本路盗頻發
雖編敕再犯許配本州而川峽本城請受價優投軍者
衆若犯盗配本城則是因盗得利盗必滋長又川峽計
贓以鐵錢二當銅錢一加之案問欲舉率皆減等贓重
者猶不至配法無所懲艾欲令情理重者申都鈐轄司
詳酌配出川峽近東州軍從之　知河州鮮于師中乞
置蕃學教蕃酋子弟賜地十頃嵗給錢千緍增解進士
為五人額從之　詔自今得封三代者并妻追封以樞
宻副使王韶子厚言韶妻亡獨不與封故也　詔自今
宗室換官并外居者並屬大宗正司　廢都鹽院令外
物料庫管勾支納煎造
己亥上批沂州淮陽軍災傷特甚百姓不惟闕食農乏
榖種田事殆廢粒食絶望糾集為盗實可矜憫若不優
加賑恤恐轉致連結羣黨難於擒捕陷溺良民投之死
地可速指揮遂詔京東東路轉運提舉司發常平錢省
倉米等第散給及貸以和買絹錢孤貧户聽差待闕得
替官就鄉村依乞人賑濟道殣無主官為收瘞之　詔
秘書監王端追一官與宫觀差遣坐前知鄭州伐園木
為薪以自入及報上不實法寺當追官勒停而詔免勒
停故也(九年五月十九日竟坐除名勒停端本傳云端/御下肅猾吏病之在鄭日園吏取枯枿供㸑御)
(史劾其自盗/坐奪一官)　權提㸃河東刑獄謝卿材請禁流民毋
入代州火山岢嵐寧化軍界從之
庚子遼主再遣林牙興復軍節度使蕭禧來致書見于
紫宸殿書曰昨馳一介之輶傳議復三州之舊封事已
具陳理應深悉期遵誓約各守邊陲至如創生事端侵
越境土在彼則繼有於此則曾微乃者蕭禧才廻韓縝
續至薦承函翰備識誠悰言有侵踰理須改正斯見和
戒之義且無違拒之辭尋命官僚同行檢照於文驗則
甚為顯白其舖形則盡合拆移近覽所司之奏陳載詳
兹事之縷細謂劉忱等雖曾㑹議未見凖依自夏及冬
以日逮月或假他故或飾虛言殊無了絶之期止有遷
延之意若非再憑緘幅更遣使人實虞詭曲以相䝉罔
罄端倪而具達更希精鑒遐諒至懐早委邊臣各加審
視别安戍壘俾返舊常一則庶靡爽於隣歡一則表永
敦於世契儻或未從擗割仍示稽違任往復以難停保
悠長而豈可微陽屆候善嗇為冝(三月八日庚子禧初/入見四月五日丙寅)
(禧辭留二十七日七月戊辰猶不行留二十九日行日/未見閏四月三日甲午上云蕭禧才去便無人論北事)
(更湏/詳考)上批付韓縝等聞蕭禧今日見罷歸館意甚不樂
來日㑹食次卿等可且以歡和接之早來垂拱殿已曾
再三諭卿等以自鴈門寨新舖以西直接石長城便是
邊人指為分水嶺及蕭禧齎來劄子内地里亦合因何
適來禧叩問南朝指分水嶺係近裏地分要得的確所
在卿等可執定指示與禧令曉然凖信(兩朝誓書冊内/韓縝等館伴泛)
(使所受御前劄子凡六道此第一道/也不知是何月日姑附蕭禧入見後)
辛丑召輔臣對資政殿命兵部郎中天章閣待制韓縝
西城閤門使樞宻副都承㫖張誠一乗驛往河東及遼
人㑹議地界速結絶以聞(縝初使乃七年三月二十七/日舊紀云縝誠一代劉忱吕)
(大/忠)　遣開封府推官鄭遵度同宗正丞籍世居家財付
管勾使臣主守
乙巳大宴集英殿蕭禧預焉(曾布/云云)
丙午召輔臣對資政殿是日清明節也(王安石/云云)　上批
河北教閲廂軍已議增置吳充嘗請推行保丁於廵檢
下上畨條目可速相度果決施行恐緩急有失支梧於
邊計實非小事先是充言河北民兵雖多而未見可用
之實臣愚謂宜稍約京畿法分番在廵檢下教閲代禁
兵歸𨽻諸將有事用為守城兩路正兵約五萬五千人
若代以民兵夏季免上畨外嵗為三畨共四萬五千人
以今民數計之七年有餘一當上畨遇上畨年與免冬
教日給口食比招教閲廂軍嵗可減緡錢五十七萬不
惟省費又民兵訓練不獨可守城而已既下提舉保甲
司相度未報至是上批趣施行遂詔提舉義勇保甲曾
孝寛與司農寺兵部先相度以聞其後孝寛等言乞候
教閲精熟令畨休代近邊廵檢戍兵其分認地方上畨
日限及諸條約令提舉官詳度聞奏從之(閏四月二日/孝寛等乃上)
(言詔可朱本去彼存此新本兩存之誤也今從朱/本然閏四月二日詔并及河東此乃無之當考)　江
淮發運使羅拯言泉州商人傅旋持髙麗禮賔省帖乞
借樂藝等人上批已令教坊按試子弟十人可借呼第
四部給色衣裝錢作拯意奉詔遣往傳習畢早令還朝
畫塑工俟使人入朝遣往樞宻院再進呈廼罷不遣(朱/史)
(以為無足書刪去新/史從之今從舊史)
戊申詔御史臺責醫者治世居疾又詔縁世居事應逮
之人具年貌下諸路告獲一人賞錢三百千(又詔乃十/七日今并)
(盡皆/可削)　詔軍士祖父母父母老疾無男子兼侍而在他
處應募者聽移就祖父母所在一等軍分從淮南西路
提㸃刑獄司請也　龍圖閣直學士提舉中太一宫孫
永知潁州
己酉上批昨日擬定廻付蕭禧劄子雖有已差官商量
結絶之語尚慮禧以未有擗劃明白指揮不肯承受卿
等可詳議中書樞宻院言北書既云早委邊臣各加審
視别安戍壘俾返舊常審視見有無侵越逺近然後可
别安戌壘今慮劉忱等堅執前議難有商量所以改差
官令計㑹遼國所差官商量結絶即於北書之意别無
違阻惟是蕭禧於北書意外堅求果决恐難狥從臣等
議欲止依昨日擬定從之　罷吕大忠河東路同商量
地界先是大忠屢求罷上雖許猶須蕭禧還乃聽終䘮
已而上召執政議大忠與劉忱俱入對上意頗欲從敵
所請衆未及對大忠進曰敵他日若遣魏王英弼來盡
索闗南地陛下將欲從之乎忱復進曰大忠所言社稷
至計也願陛下熟思之上黙然於是改命韓縝令大忠
反䘮服(不知劉忱有何指揮當考按邵氏見聞録云熙/寧七年春契丹遣泛使蕭禧來言代北對境有)
(侵地請遣使同分畫神宗許之而難其人執政議遣太/常少卿判三司開拆司劉忱為使對便殿曰臣受命以)
(來在樞府考核文據未見本朝有尺寸侵彼地且鴈門/古名寨雖跬歩不可棄奈何欲委百里之疆以資敵乎)
(臣既辱使指當以死拒之惟陛下主臣之言幸甚帝韙/之忱出疆帝手敕曰彼理屈則忿卿姑如所欲與之忱)
(不奉詔以秘書丞吕大忠為副使命下大忠丁家艱詔/起復未行忱亦使囘敵又遣蕭禧來開天章閣召執政)
(與忱大忠同對資政殿論難久之帝曰凡敵争一事尚/不肯已今遣兩使豈有中輟之理卿等為朝廷固惜疆)
(境誠是也然何以弭患大忠進曰彼遣使相來即與代/北之地若有一使曰魏王英弼者來求闗南之地則如)
(何帝曰卿是何言也大忠曰陛下既以臣言為然今代/北安可啟其漸忱進曰大忠之言社稷大計願陛下熟)
(思執政皆知不可奪罷忱為三司鹽鐵判官實録亦略/見獨忱事殊無可尋姑存此竢博訪之忱受命乃七年)
(三月二十/五日壬戌)　軍器監上所編敵樓馬面團敵法式及申
明條約并修城女牆法式詔行之
庚戌賜京東常平米五萬石以上批聞京東徐單沂州
淮陽軍比嵗災傷雖今夏豐熟百姓尚饑可賜米萬石
責監司以時募民修水利及完浚城塹庶人不乏食故
也
辛亥江南東路轉運司言宣城南陵兩縣災傷乞倚閣
第三等以下户去年秋租納輸及八分者又言宣城縣
化成圩去嵗旱蝗而令佐不受訴状乞檢放二分從之
仍令轉運司劾令佐以聞　又詔階州民經蕃賊焚廬
舎者今年夏秋二稅悉蠲之　河北西路察訪使沈括
言𤇺臺髙下踈宻未便乞别定起納道路并舊𤇺臺圖
上詔如括議仍令定州真定大名府路安撫司未得興
工候有事宜併工修築(括自誌乃無此㑹要可參考朱/本云一時備預事不足書削去)
壬子召輔臣對資政殿
癸丑右正言知制誥沈括假翰林侍讀學士為囘謝遼
國使西上閤門使榮州刺使李評假四方館使副之蕭
禧久留不肯還故遣括詣敵廷面議括時按獄御史臺
忽有是命客皆為括危之括曰顧才智不足以敵愾為
憂死生禍福非所當慮也即日請對上謂括曰敵情難
測設欲危使人卿何以處之括曰臣以死任之上曰卿
忠義固當如此然卿此行繫一時安危卿安則邊計安
禮義由中國出較虛氣無補於國切勿為也(沈括自有/乙卯入國)
(奏請并别録載使事甚詳須參考别修此月二十九日/對資政閏四月五日論改使名合附此今注在閏四月)
(五日或/移入此)　詔兩浙路常平司續給米二萬石賑濟常潤
州饑民
甲寅改命太子中允開封府推官王欽臣假太常少卿
送伴遼使皇城使兼閤門通事舎人夏伸副之代向宗
儒王澤也宗儒澤仍各罰銅二十斤初宗儒等接伴蕭
禧禧欲以行李至䧺州北亭交轄宗儒等止之禧有不
能更去之語上恠宗儒等為國生事仍坐嘗奏請約囘
泛使及在道問蕭禧是來理疆界否特罰之(止蕭禧行/李在二月)
(二十/二日)　上批今遣沈括等行而事有當豫慮者蕭禧未
還止之不令過界一也接伴久不至二也過界三五程
止之令俟蕭禧三也到敵帳先問來意直俟以分水嶺
為界方得朝見四也雖得朝見延之穹廬中須令用分
水嶺為界五也使人既來許以分水嶺為界即引兵拆
移舖屋徐遣括等還持謾書來報云既商量不從己令
兵馬往彼拆移訖使朝廷知既未是絶好如何為處六
也使人至輙苦辱之或授以惡馬使顛仆於山谷中或
詐為賊潜來傷害既不顯國中之意如何為處七也中
書樞宻院其議應之所宜中書樞宻院言分水嶺既不
可許蕭禧又未肯辭欲通兩國之情則泛使不可不遣
彼以禧未還而不納或納而接伴未至容或有之然且
遷延境上以示我無絶好之意於義無傷則彼亦難怪
禧之稽留無由發怒若必邀使人以分水為界則許與
不許豈使人所敢專就令屈從豈足為信若不候使還
彊移舖屋前已詳議屈伸在我且為後圖本朝與之通
好多歴嵗年使人之來禮義甚厚今雖未允所求固無
激怒之事苦辱使人恐無此理上然之(吕恵卿家傳云/云附注在四月)
(五日丙寅蕭禧入/辭下或移注此)　北京留守司言西福順天王院舊
有塼藏收瘞軍士遺骸一嵗度人為僧詔每三嵗度一
人
乙卯閲諸軍轉員三日止舊制捧日都虞候四人至是
五人而馬軍都指揮使但闕驍騎一人以捧日一人補
驍騎軍主餘四人如故則以次軍分皆不得遷乃補四
人者並為馬歩軍副都軍頭又以龍衛拱聖驍騎武騎
寧朔神騎舊百三十一指揮使後省五十指揮而見管
馬軍指揮使以下已補八十一指揮正額外數猶有餘
乃於所省指揮内未移併者四十三指揮且置下名指
揮使副使各一人軍使三人以便第遷　河東路察訪
使李承之言饑民羸困老弱疾病及遺棄男女未有所
歸雖日受官米力不能自食恐無以稱朝廷賑恤之意
乞聽本司存養至閏四月終罷從之
丙辰詔都提舉市易司遣官於麟府路博買耕牛給借
環慶熙河路蕃部弓箭手　沅州奏比建州學今聽讀
者已多乞賜國子監書庶一變舊俗皆為禮義之民從
之
丁巳詔韋城縣至京廻送泛使龍衛虎翼軍士特給口
食人日二升以上批蕭禧未行禁兵在外坐俟乏食或
犯法故也　詔聞諸路寄招兵士發遣赴京道路饑死
者衆其令所過州縣遇有追同行人不及者日食别給
小歴病疾遣人醫治
戊午太白晝見
己未詔河北西路常平司出米三萬石貸懐州武陟衛
州共城饑民特免輸息　史館修撰宋敏求言奉詔續
修國朝㑹要乞差著作佐郎館閣核勘林希光禄寺丞
李徳芻為編修官詔以希充檢閲文字徳芻有贓罪令
刑部定是與不是入已贓以聞其後刑部言徳芻所犯
係入已贓不復差　詔北使所過州軍縣鎮監驛使臣
不許差出　是日上謂王安石曰小人漸定卿且可以
有為又曰自卿去後小人極紛紜獨賴吕恵卿主張而
已因稱吕恵卿兄弟不可得安石曰諸兄弟皆不可得
和卿者臣初不知其人昨送臣至陳留道中與語極曉
時事安石又曰臣父子䝉陛下知遇所以向時每事消
息盈虛以待陛下深察誠欲助成陛下盛徳大業而已
小人紛紛不敢安職今陛下復召用臣所以不敢固辭
者誠欲粗有所効以報陛下知遇然投老餘年豈能久
事左右欲及時粗有所効望陛下察臣用心上曰固所
望於卿君臣之間切勿存形迹形迹最害事上問外事
安石具道雖勝往時然監司未盡稱職上曰人材止如
此安石曰誠是人材少然亦多觀望不盡力縁盡力則
犯衆怨犯衆怨則中傷以法而朝廷或不能察不能察
則反得罪不如因循偷惰之可以自安外官固未論如
吕嘉問内則犯近習貴戚外則與三司開封日夕辦事
以守職事行法至於置獄推究姦罔具得而嘉問乃以
不覺察雜買務剰收入情願納息錢二貫降小處知州
若剰收息錢可罪監官宜不免監官以去官獲免則嘉
問是因罪人以致罪如何更有罪可科且自來提轄場
務諸省寺之屬何嘗有坐轄下場務不覺察杖罪降差
遣者天下皆見盡力為朝廷守法立事如嘉問者不容
則孰肯盡力不為因循偷惰之行上曰嘉問已與復差
遣安石曰李直躬之徒作轉運却令嘉問提舉便糴此
豈官人之宜上曰與移一路轉運安石曰陛下必欲修
市易法則須却令嘉問領市易上曰恐吳安持忌其來
又復失安持心安石曰臣以女嫁安持固當為其審處
今市易事重須嘉問與協力乃可濟不然他時冇一闕
失必更上煩聖慮乂薦嘉問及張安國可為宰屬上皆
以為可(此據日録安石復相不知果用何日入對此乃/第一事今備存之更竢考詳恐安石對上非第)
(一事然觀上所云自卿去後小人紛紛及安石稱不敢/固辭則似初見時所説也獨賴吕恵卿主張恐是安石)
(託詞更須考詳李直躬去年十二月/十二日自提舉糴便為淮東運使)
庚申詔陳留縣置龍衛帶甲剰員兩指揮雍邱縣置雲
騎帶甲剰員一指揮各以四百人為額不給馬雲騎請
給視武騎從樞宻院請以處龍衛雲騎退卒也　中書
言進士王致堯狀伏覩條制武舉比科塲開設自來進
士唱名後四五月間方始差官兵部鎖試發解以此致
進士兩處投下文字失解後旋看兵法權習弓兵意務
茍進就試日多懐匿文字飾以虛辭弓馬不甚精習不
惟有誤朝廷緩急使用兼使學者不專其業欲乞將來
武舉與進士同時差官鎖試欲依所請詔自今武舉與
進士同時差官鎖試(此據㑹要增入元豐/三年六月九日可考)
辛酉晦召廻謝遼國使沈括副使李評對資政殿括於
樞宻院閲案牘得契丹頃嵗始議地畔書指石長城為
分今所争乃鴻和爾山相逺三十餘里表論之是日百司
皆出沐上開天章閣門召對資政殿喜愕謂括曰兩府
不究本末幾誤國事上自以筆畵圖使内侍李憲持詣
中書樞宻院切讓輔臣使以其圖示敵使議乃屈上遣
中貴人賜括銀千兩曰微卿無以折邊訟(實録繫召對/沈括等於此)
(三月二十六日戊午今移見二十九日辛酉晦此據括/自志當考又王安石日録八年四月二日上怒劉忱與)
(契丹議地界不分明余為上明忱無罪乃吕大忠作圖/不分明有罪也不知大忠所圖如何不分明當考按戊)
(午二十六日别無假故不知百司何縁皆出沐當考二/十八日庚申亦無假故應是二十九日辛酉晦也今移)
(見月末恐括先以二十六日奏此二十九日乃入對也/韓宗武作韓縝遺事云沈括罷三司使余於城外叙别)
(括曰君臣問難知素日前猶見許大用宗武歸具為縝/道此縝曰安有此事三日前上云沈括誤朝廷三事謂)
(厯法地界役法也此事當考括使還附六月二十二日/壬子沈括乙卯入國奏請并别録今附注此三月二十)
(六日奏乞宣諭館伴等俱曉分水嶺本末事云臣等竊/聞昨夜蕭禧在驛與館伴將元執到白劄子商量王吉)
(地義兒舖鴻和爾山石長城瓦窑塢等處已定只是尚/執分水嶺未肯了當臣等今有所見雖不知是否或恐)
(有助對答折難之意如後一蕭禧既承認鴻和爾大山北/面為界則明知元不以雪山鴻和爾山牛頭山照望為界)
(之意自鴻和爾之南界至已定乞令館伴通曉宜無稍及/照望之語一蕭禧堅執以分水嶺為界臣等以謂若令)
(館伴及定地界官依下項剖析得事理分明即除鴻和爾/大山一處已經定奪不可改移外其餘雖悉許以分水)
(嶺為界亦無所妨今具逐叚地分如後王吉地及瓦窑/塢見今標與北人處已是分水嶺别無可争鴈門寨即)
(今來移退義兒舖及三小舖處已是分水嶺别無可争/西逕寨地分第一第二第三第四第五逺探白草舖一)
(帶便是分水嶺當初本朝為執定長連城為界則分水/嶺是近裏地分今來既自白草逺探等舖一帶照望石)
(長城割與北人即已是用分水嶺竊慮館伴不見得此/意度尚惑牛頭雪山照望為分水嶺多方廻避却致北)
(人猜疑據三次國信文字北人之意元不至此欲乞子/細宣諭館伴及定地界官令具曉本末但望指定白草)
(舖一帶是分水嶺却明與此處以分水嶺為界不妨又/三月二十八日資政殿進呈所争界至地名白劄子云)
(一蔚州地分本朝元以秦王臺古長城為界北人稱以/分水嶺為界所争地東西約七里以上一朔州地分往)
(前已經定奪以鴻和爾大山北脚為界今來北人稱以鴻和/爾大山分水嶺為界所争地南北約三十里一武州地)
(分本朝以𤇺火舖為界北人稱以瓦窑塢分水嶺為界/所争地南北十里以上一應州地分本朝以長連城為)
(界北人稱以水峪内分水嶺為界其分水嶺即無山名/元不指定的實去處後來因劉忱等累行問難須要指)
(定分水嶺山名後來梁頴等對答稱自雪山照望鴻和爾/大山牛頭山一帶分水嶺為界所争地南北約十七  八)
(里貼黄治平二年因北人侵越地分採木盖舖代州累/曾移牒北界請嚴行戒約却凖順義軍牒稱勘㑹圖經)
(元載西自雪山南邉嶺至鴻和爾大山東北照望牛頭山/一帶分水嶺為界又上項治平二年順義軍牒内又稱)
(貴州於當界地分赤泥泉叚家堡招誘户民請射住佃堡/其長城自西陘口取鴻和爾大山北面過赤泥泉叚家)
(並是當道近裏地方請先拆去上項村堡當道即於西/陘鴈門口内長城北久逺安立舖形又日後凡係與北)
(人言語文字且乞都不令渉着蘆芽雪山牛頭山照望/之意却恐縁此引惹詞説又所争處地里只是略訪聞)
(得定地界使臣口説别未有文字照證又耶律榮執到/文字内有以石長城為界於地界第一册内簽出又蕭)
(禧執到文字内有以石長城為界於地界内第一册内/簽出又梁頴稱雪山照望牛頭山文字在河東路商量)
(地界第五册内簽出臣等早來於資政殿進呈白劄子/一道并續簽貼到事節謹具繳連進呈三月二十八日)
(又奏云臣等伏見朝廷近以北人徼請地界累有文字/據理折難斷在不與今來始聞聖慈為民敦好欲議俯)
(從所降指揮若復具存折難之言然後與之萬一禧有/難受之義改之則愈損事體不改又恐未即祗受且契)
(丹㣲類但當藐之彼自不能窺測使詔辭稍近平易免/致改易頻數則朝廷之體自重涿州牒䧺州議括等使)
(名今附注在閏四月五日丙申與四月五/日丙寅及六月二十二日壬子並合參考)
