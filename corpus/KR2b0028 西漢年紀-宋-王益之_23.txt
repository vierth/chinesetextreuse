
　西漢年紀卷二十一　　　宋　王益之　撰
　　宣帝
五鳳元年皇太子冠皇太后賜丞相將軍列侯中二千
石帛八百匹大夫人八十匹又賜列侯嗣子爵五大夫
男子為父後者爵一級(本紀在考異曰按漢書本紀太/子冠  此年荀紀於元康三年)
(叙二疏去位事已云太子冠/至是又重復言之蓋誤也)夏赦徒作杜陵者(本/紀)秋匈
奴屠耆單于使日逐王先賢撣(音/纒)兄右奥(音/郁)鞬(居言/反)王
與烏藉都尉各二萬騎屯東方以備呼韓邪單于(考異/曰與)
(字匈奴傳作為字仲馮以為誤改作與字按下文右奥/鞬王自立為車犂單于烏藉都尉自立為烏藉單于如)
(此係是兩人為字誤矣通鑑取/仲馮之說改作與字今從通鑑)左馮翊韓延夀棄市(本/紀)
望之劾奏延夀上僭不道又自陳前為延夀所奏今復
舉延夀罪衆庶皆以臣懐不正之心侵寃延夀願下丞
相中二千石博士議其罪事下公卿皆以延夀前既無
狀後復誣愬典法大臣欲以解罪狡猾不道上惡之延
夀竟坐棄市吏民數千人送至渭城老小扶持車轂爭
奏酒炙延夀不忍距逆人人為飲計飲酒石餘使掾史
分謝送者逺苦吏民延夀死無所恨百姓莫不流涕延
夀三子皆為郎吏且死屬其子勿為吏以己為戒子皆
以父言去官不仕(延夀/傳)
五鳳二年春正月行幸雍祠五畤(荀紀三考異曰宣紀/以為  月荀紀以為)
(正月按漢制常以正月郊祀蓋荀氏作紀之時本猶未/誤也又楊惲傳曰行必不至河東矣蓋時亦幸河東祠)
(后土史/逸之也)夏四月己丑大司馬車騎將軍龍頟安侯韓增
薨(本紀韓王信傳字考異曰通鑑無/夏四月己丑五  今從漢書本紀)五月彊弩將軍許
延夀為大司馬車騎將軍(百官/表)輔政延夀廣漢弟也(外/戚)
(傳車考異曰通鑑作車騎大將軍按百官表外戚傳並/作  騎將軍初無大字兼先漢亦無此官名蓋通鑑仍)
(荀紀所書故如此不知荀紀後書延夀薨處亦/云車騎將軍明前所書衍此一字今合刋去)秋八月
詔曰夫婚姻之禮人倫之大者也酒食之會所以行禮
樂也今郡國二千石或擅為苛禁禁民嫁娶不得具酒
食相賀召由是廢鄉黨之禮令民無所樂非所以導民
也詩不云乎民之失徳亁(音/干)餱(音/侯)以愆勿行苛政(本/紀)初
大司農中丞耿夀昌以善為算能商功利得幸於上至
是奏言故事嵗漕闗東榖四百萬斛以給京師用卒六
萬人宜糴三輔宏農河東上黨大原郡穀足供京師可
以省闗東漕卒過半又白增海租三倍天子皆從其計
御史大夫蕭望之奏言故御史屬徐宫家在東萊言往
年加海租魚不出長老皆言武帝時縣官嘗自漁海魚
不出後復予民魚廼出夫隂陽之感物類相應萬事盡
然今夀昌欲近糴漕闗内之榖築倉治船費直二萬萬
餘有動衆之功恐生旱氣民被其災夀昌習于商功分
銖之事其深計逺慮誠未足任宜且如故上不聽漕事
果便夀昌遂白令邊郡皆築倉以榖賤時增其賈而糴
以利農榖貴時減賈而糶名曰常平倉(食貨/志)上善之(考/異)
(曰本紀載于五鳳四年按蕭望之傳云耿夀昌奏設常/平倉上善之望之非夀昌又望之輕丞相丙吉左遷太)
(子太傅望之左遷在五鳳二年不應設常平倉在四年/也蓋夀昌以常平至四年民始便故賜爵闗内侯紀所)
(書者以賜爵故也按嚴延年傳云府丞義道夀昌為常/平倉延年曰丞相御史不知為也當避位去夀昌安得)
(權此延年以神爵棄市則常平設倉當在/此時今從蕭望之傳附于望之左遷之前)望之復非夀
昌又丞相丙吉年老上重焉望之又奏言百姓或乏困
盗賊未止二千石多材下不任職三公非其人則三光
為之不明今首嵗日月少光咎在臣等上以望之意輕
丞相乃下侍中建章衛尉金安上光祿勲楊惲御史中
丞王忠共詰問望之望之免冠置對天子繇(與由/同)是不
說(音/悅)後丞相司直緐(音/婆)延夀奏侍中謁者良使丞制詔
望之望之再拜已良與望之言望之不起因故下手而
謂御史曰良禮不備故事丞相病明日御史大夫輙問
病朝奏事會庭中差居丞相後丞相謝大夫少進揖今
丞相數病望之不問病會庭中與丞相鈞禮時議事不
合意望之曰侯年寧能父我耶知御史有令不得擅使
望之多使守史(漢儀注御史大夫史員四十五人皆六/百石其十五人給事殿中其餘三十人)
(留守治百事/皆冠法冠)自給車馬之杜陵䕶視家事少史冠法冠
為妻先引又使賣買私所附益凡十萬三千案望之大
臣通經術居九卿之右本朝所仰至不奉法自修踞慢
不遜攘(古讓/字)受所監臧二百五十以上請逮捕繫治壬
午上使光禄勲惲策詔望之左遷為太子太傅以太子
太傅黄覇為御史大夫望之為太傅以論語禮服授皇
太子(蕭望之傅/百官表)呼韓邪單于遣其弟右谷蠡王等西襲
屠耆單于屯兵殺畧萬餘人屠耆單于聞之即自將六
萬騎擊呼韓邪單于行千里未至嗕(乃榖/反)姑地逢呼韓
邪單于兵可四萬人合戰屠耆單于兵敗自殺都隆竒
乃與屠耆少子右谷蠡王姑瞀樓頭亡歸漢車犂單于
東降呼韓邪單于冬十一月呼韓邪單于左大將烏厲
屈與父呼遬(古速/字)累(力追/反)烏厲温敦皆見匈奴亂率其
衆數萬人南降漢封烏厲屈為新城侯烏厲温敦為義
陽侯(匈奴傳本紀降考異曰通鑑考異云宣紀呼遬累/單于帥衆來  功臣表信成侯王定以匈奴烏桓)
(屠驀單于子左大將軍率衆降侯義陽侯厲温敦以匈/奴謼遬累單于率衆降侯此即屈與敦也未嘗為單于)
(或降時自稱單于/或紀表二者誤也)光禄勲平通侯楊惲與太僕戴長樂
相失長樂嘗使行事肄(弋二/反)宗廟還謂掾史曰我親面
見受詔副帝肄秺(丁故/反)侯御人有上書告長樂非所宜
言事下廷尉長樂疑惲教人告之亦上書告惲罪髙昌
侯車犇入北掖門惲語富平侯張延夀曰聞前有犇車
抵殿門門闗折馬死而昭帝崩今復如此天時非人力
也左馮翊韓延夀有罪下獄惲上書訟延夀郎中邱常
謂惲曰聞君侯訟韓馮翊當得活乎惲曰事何容易脛
脛者未必全也我不能自保真人所謂鼠不容穴銜窶
(其羽/反)數(山羽/反)者也又中書謁者令宣持單于使者語視
諸將軍中朝二千石惲曰冒頓單于得漢美食好物謂
之殠惡單于不來明甚惲上觀西閣上畵人指桀紂畵
謂樂昌侯王武曰天子過此一二問其過可以得師矣
畵人有堯舜禹湯不稱而舉桀紂惲聞匈奴降者道單
于見殺惲曰得不肖君大臣為畵善計不用自令身無
處所若秦時但任小臣誅殺忠良竟以滅亡令親任大
臣即至今耳古與今如一邱之貉(胡各/反)惲妄引亡國以
誹謗當世無人臣禮又語長樂曰正月以來天隂不雨
此春秋所記夏侯君所言行必不至河東矣以主上為
戯語尤悖逆絶理事下廷尉廷尉定國考問左驗明白
奏惲不服罪而召户將尊欲令戒飭(與敕/同)富平侯延夀
曰太僕定有死罪數事朝暮人也惲幸與富平侯婚姻
今獨三人坐語侯言時不聞惲語自與太僕相觸也尊
曰不可惲怒持大刀曰蒙富平侯力得族罪毋泄惲語
令太僕聞之亂餘事惲幸得列九卿諸吏宿衛近臣上
所信任與聞政事不竭忠愛盡臣子義而妄怨望稱引
為訞(與妖/同)惡言大逆不道請逮捕治上不忍加誅有詔
皆免惲長樂為庶人(惲傳二考異曰通鑑考異云宣紀/書十  月楊惲坐前為光禄勲免)
(為庶人不悔過怨望大逆不道要斬荀紀因而用之按/惲傳惲與孫會宗書曰臣之得罪已三年矣又因日食)
(之變騶馬猥佐成上書告惲罪又楊譚稱杜延年為御/史大夫按百官表惲以神爵元年為光禄勲五年免戴)
(長樂亦以其年為太僕五年免杜延年以五鳳三年六/月辛酉為御史大夫又按蕭望之傳使光禄勲惲策免)
(望之其事在今年八月惲猶為光禄勲至四年四月乃/有日食之變蓋惲以今年十二月免為庶人至四年乃)
(死宣紀/誤也)是嵗衞尉扶陽侯韋元成為太常右扶風陳萬
年為太僕(百官/表)萬年善事人賂遺外戚許史傾家自盡
尤事樂陵侯史髙丞相丙吉病中二千石上謁問疾遣
家丞出謝謝已皆去萬年獨留昏夜廼歸(陳萬/年傳)先是上
興神仙方術之事而淮南有枕中鴻寳苑秘書書言神
仙使鬼物為金之術及鄒衍重道延命方諫大夫劉更
生獻之言黄金可成上令典尚方鑄作事費甚多至是
方不驗上乃下更生吏吏劾更生鑄偽黄金繋當死其
父宗正陽城侯徳上書訟罪會薨大鴻臚奏徳訟子罪
失大臣體不宜賜諡置嗣制曰賜諡繆侯為置嗣子安
民為陽城侯安民上書入國户半贖更生罪上亦竒其
材得踰冬減死論(劉徳劉向傳服䖍曰踰冬至春行寛/大而减死罪  考異曰外戚恩澤侯)
(表徳以五鳳二年薨/今附于徳薨之年)京兆尹張敞上疏諫曰願明主時
忘車馬之好斥逺(于萬/反)方士之虚語游心帝王之術太
平庶幾可興也後尚方待詔皆罷是時美陽得鼎獻之
下有司議多以為宜薦見宗廟如元鼎時故事張敞好
古文字按鼎銘勒而上議曰臣聞周祖始乎后稷后稷
封于斄(與邰/同)公劉發迹于豳太王建國于􁉴(古岐/字)梁文
武興于酆鎬由是言之則􁉴梁酆鎬之間周舊居也固
宜有宗廟壇場祭祀之臧今鼎出于􁉴東中有刻書曰
王命尸臣官此栒(音/荀)邑賜爾旂鸞黼黻琱(與雕/同)戈尸臣
拜手稽首曰敢對揚天子丕顯休命臣愚不足以迹古
文竊以傳記言之此鼎殆周之所以褒賜大臣大臣子
孫刻銘其先功臧之于宫廟也不宜薦見宗廟制曰京
兆尹議是(郊祀志鑄考異曰此事史不載年按劉徳傳/云更生  偽黄金繫當死其父徳上書訟罪)
(會薨大鴻臚奏徳訟子罪失大臣體不宜賜諡置嗣通/鑑載于神爵元年按郊祀志載劉更生鑄黄金不驗坐)
(論敞上疏諫今/從志附于其後)
五鳳三年二月壬申御史大夫黄覇為丞相(百官/表)封建
成侯(考異曰百官表作壬申荀紀作壬辰按長厯正月/戊寅朔二月無壬辰而壬申乃二十五也今從百)
(官/表)夏六月辛酉西河太守杜延年為御史大夫(百官表/  考異)
(曰通鑑無夏字今從荀氏紀又通鑑考異云荀紀作辛/巳百官表作辛酉按長厯此月丙午朔無辛巳今從表)
始昭帝時廣陵王胥見上年少無子有覬欲心而楚地
巫鬼胥迎女巫李女須使下神祝詛女須泣曰孝武帝
下我左右皆伏言吾必令胥為天子胥多賜女須錢使
禱巫山會昭帝崩胥曰女須良巫也殺牛賽(先代/反)禱及
昌邑王徵復使巫祝詛之後王廢胥􁋚(古浸/字)信女須等
數賜予錢物至帝即位胥曰太子孫何以反得立復令
女須祝詛如前及漢立太子胥謂姬南等曰我終不得
立矣乃止不詛後胥子南利侯寳坐殺人奪爵還歸廣
陵與胥姬左脩姦事發覺繫獄棄市相勝之奏奪王射
陂草田以賦貧民奏可胥復使巫祝詛如前事發覺有
司按驗胥惶恐藥殺巫及宫人二十餘人以絶口公卿
請誅胥天子遣廷尉大鴻臚即訊(廣陵/王傳)
五鳳四年春正月廣陵王胥謂太子覇曰上遇我厚今
負之甚我死骸骨當暴幸而得葬薄之無厚也即以綬
自絞死天子加恩赦王諸子皆為庶人賜諡曰厲王(本/紀)
(廣陵王傳字考異曰通鑑/無正月二  今從本紀)匈奴單于稱臣遣弟谷(音/鹿)蠡
(落奚/反)王入侍以邊塞亡冦减戍卒什二(本紀考考異曰/通鑑  異云按)
(匈奴傳呼韓邪稱臣即遣銖婁渠堂入侍事在/明年時匈奴有三單于不知此單于為誰也)民便常
平倉上廼下詔賜大司農中丞耿夀昌爵闗内侯而蔡
癸以好農使勸郡國至大官(本紀食/貨志)楊惲既失爵位家
居治産業起室宅以財自娛嵗餘其友人安定太守西
河孫會宗與惲書諫戒之為言大臣廢退當闔門惶懼
為可憐之意不當治産業通賔客有稱譽惲宰相子少
顯朝廷一朝晻(與暗/同)昧語言見廢内懐不服報㑹宗書
曰惲家方隆盛時乘朱輪者十人位在列卿爵為通侯
總領從官與(讀曰/豫)聞政事曾不能以此時有所建明以
宣徳化又不能與羣僚同心并力陪輔朝廷之遺忘已
負竊位素餐之責乆矣懐禄貪埶不能自退遭遇變故
横(胡孟/反)被口語身幽北闕妻子滿獄當此之時自以夷
滅不足以塞責豈意得全首領復奉先人之邱墓乎伏
惟聖主之恩不可勝量君子游道樂以忘憂小人全軀
說(讀曰/悅)以忘罪竊自思念過已大矣行已虧矣長為農
夫以没世矣是故身率妻子戮力耕桑灌園治産以給
公上不意當復用此為譏議也夫人情所不能止者聖
人弗禁故君父至尊親送其終也有時而既臣之得罪
已三年矣田家作苦嵗時伏臘烹羊炰羔斗酒自勞(來/到)
(反/)家本秦也能為秦聲婦趙女也雅善鼓瑟奴婢歌者
數人酒後耳熱仰天拊缶而呼烏烏其詩曰田彼南山
蕪穢不治種一頃豆落而為萁人生行樂耳須富貴何
時是日也拂衣而喜奮褎(古袖/字)低卬頓足起舞誠滛荒
無度不知其不可也惲幸有餘禄方糴賤販貴逐什一
之利此賈豎之事汙辱之處惲親行之下流之人衆毁
所歸不寒而栗雖雅知惲者猶隨風而靡尚何稱譽之
有董生不云乎明明求仁義常恐不能化民者卿大夫
之意也明明求財利常恐困乏者庶人之事也故道不
同不相為謀今子尚安得以卿大夫之制而責僕哉夫
西河魏土文侯所興有叚干木田子方之遺風漂(匹遥/反)
然皆有節槩(工代/反)知去就之分頃者足下離舊土臨安
定安定山谷之間昆戎舊壤子弟貪鄙豈習俗之移人
哉于今廼睹子之志矣方當盛漢之隆願勉旃毋多談
會有食日之變騶馬猥佐成上書告惲驕奢不悔過日
食之咎此人所致章下廷尉按驗得所予會宗書帝見
而惡之廷尉當惲大逆無道要斬妻子徙酒泉郡惲兄
子安平侯譚坐不諫正惲與相怨望語免為庶人召拜
成為郎諸在位與惲厚善者太常韋元成及孫會宗等
皆免官(楊惲傳通鑑表考異曰楊惲傳作未央衛尉韋/元成按百官  元成以神爵四年為衞尉五鳳)
(二年為太常又元成傳亦載為未央衞尉遷太常坐與/惲厚善惲誅黨友皆免官以此攷之當是楊惲傳誤今)
(從百官表元成/傳易為太常)閏振單于率其衆東擊郅支單于郅支
單于與戰殺之并其兵遂進攻呼韓邪呼韓邪破其兵
走郅支都單于庭(匈奴/傳)
甘露元年春正月行幸甘泉郊泰畤(本/紀)皇太子柔仁好
儒見帝所用多文法吏以刑名繩下大臣楊惲蓋寛饒
等坐刺譏辭語為罪而誅嘗侍燕從(千容/反)容言陛下持
刑太深宜用儒生帝作色曰漢家自有制度本以覇王
道雜之奈何純任徳教用周政乎且俗儒不逹時宜好
是古非今使人眩(胡眄/反)於名實不知所守何足委任廼
嘆曰亂我家者太子也繇是疏太子而愛淮陽王(元帝/紀)
淮陽王母張偼伃尤愛幸而王又好政事通法律上竒
其材曰真我子也是時王未就國上常有意欲用代太
子然因太子起于微細上少依倚許氏及即位而許后
以弑死太子蚤失母故弗忍也乆之上召拜韋元成為
淮陽中尉欲感諭王輔以推讓之臣由是太子遂安(元/帝)
(紀淮陽王/韋元成傳)樂陵侯史髙以外屬舊恩侍中貴重丞相黄
覇薦髙可太尉天子使尚書召問覇太尉官罷乆矣丞
相兼之所以偃武興文也如國家不虞邊境有事左右
之臣皆將帥也夫宣明教化通達幽𨼆使獄無寃刑邑
無盗賊君之職也將相之官朕之任焉侍中樂陵侯髙
帷幄近臣朕之所自親君何越職而舉之尚書令受丞
相對覇免冠謝罪數日乃决自是後不敢復有所請然
自漢興言治民吏以覇為首(黄覇傳拜考異曰通鑑載/于黄覇  相之次按漢以)
(大司馬代太尉無大司馬與太尉並置者是時許延夀/既為大司馬不應覇復薦史髙為太尉當是延夀既薨)
(之後今/附於此)夏四月建章未央長樂宫鍾虡銅人皆生毛長
一寸所時以為美祥(郊祀/志)秋酎宗廟髙平侯魏宏博陽
侯丙顯坐騎至司馬門不敬削爵一級為闗内侯(恩澤/侯表)
始顯少為諸曹嘗從祠髙廟至夕牲日(顔曰未祭一日/其夕展視牲具)
(謂之/夕牲)乃使出取齋衣丞相吉大怒謂其夫人曰宗廟至
重而顯不敬慎亡吾爵者必顯也夫人為言然後乃已
(丙吉/傳)
甘露二年春正月立皇子囂(音/敖)為定陶王(本紀鑑考異/曰通  考異)
(云諸侯王表作十月/乙亥今從漢書本紀)囂衞倢伃子也(宣元六/王傳)詔曰廼者
鳳凰甘露降集黄龍登興醴泉滂流枯槁(古老/反)榮茂神
光並見咸受禎(音/貞)祥其赦天下减民算三十賜諸侯王
丞相將軍列侯中二千石金錢各有差賜民爵一級女
子百户牛酒鰥寡孤獨髙年帛(本/紀)珠厓郡反夏四月遣
䕶軍都尉張禄將兵擊之(荀/紀)御史大夫杜延年以老病
乞骸骨天子優之使光禄大夫持節賜延年黄金百斤
加致醫藥延年遂稱病篤賜安車駟馬罷就第(延年/傳)秋
九月立皇子宇為東平王(本/紀)宇公孫倢伃子也(宣元六/王傳)
甘露三年上以戎狄賔服思股肱之美廼圖畫其人于
麒麟閣法其形貌署其官爵姓名唯霍光不名曰大司
馬大將軍博陸侯姓霍氏次曰衞將軍富平侯張安世
次曰車騎將軍龍額侯韓增次曰後將軍營平侯趙充
國次曰丞相髙平侯魏相次曰丞相博陽侯丙吉次曰
御史大夫建平侯杜延年次曰宗正陽城侯劉徳次曰
少府梁邱賀次曰太子太傅蕭望之次曰典屬國蘇武
皆有功徳知名當世是以表而揚之明著中興輔佐列
于方叔召虎仲山甫焉自丞相黄覇御史大夫于定國
大司農朱邑京兆尹張敞右扶風尹翁歸及儒者夏侯
勝等皆以善終著名帝世然不得列于名臣之圖以此
知其選矣(通鑑蘇/武傳)詔曰廼者鳳凰集新蔡羣鳥四面行
列皆鄉鳳凰立以萬數其賜汝南太守帛百匹新蔡長
吏三老孝弟力田鰥寡孤獨各有差賜民爵二級毋出
今年租(本/紀)三月己丑丞相建成侯黄覇薨諡曰定侯(本/紀)
(百官表覇傳按考異曰本紀百官表皆作己丑通鑑仍/荀紀作己巳  長厯是月甲申朔無己巳至三月初六)
(日乃己丑也當是荀紀/誤今從本紀百官表)夏五月甲午御史大夫于定國
為丞相封西平侯太僕陳萬年為御史大夫(百官表于/定國傳)
詔諸儒講五經同異于石渠閣博士沛施讎(受田王/孫易)論
易譯官令齊周堪博士魯孔覇(俱受大夏/侯勝書)千乘歐陽地
餘濟南林尊(並受歐/陽生書)平陵張山拊(音/膚)謁者陳留假倉(並/受)
(小夏侯/建書)論書博士沛薛廣徳山陽張長安(並受王/式詩)論詩
博士梁戴聖太子舍人沛聞人通漢(並受后/倉禮)論禮公羊
博士下邳嚴彭祖侍郎申輓(音/晩)伊推宋顯穀梁議郎汝
南尹更始待詔劉向(即更生/更名)梁周慶丁姓竝論春秋黄
門郎梁邱臨(賀/子)奉使問諸儒而淮陽中尉韋元成(治魯/詩又)
(治/禮)受詔與太子太傅蕭望之及諸儒雜論同異條奏其
對時公羊家多不見從彭祖等願請内侍郎許廣使者
亦竝内榖梁家中郎王亥各五人議三十餘事各以經
誼對多從榖梁蕭望之等平奏其議天子稱制臨决焉
廼立梁邱易大小夏侯尚書榖梁春秋博士(諸傳荀考/異曰  紀)
(云立榖梁公羊春秋左氏傳博士按公羊博士已立于/武帝時宣帝所立只榖梁耳左氏至成哀時猶未立學)
(官故劉歆移書責太常亦可見荀氏之誤今不取一石/渠議漢書不載其辭今無復存唯杜佑通典尚見  二)
(一議大宗無後族無庶子已有一嫡子當絶父祀以後/大宗不戴云大宗不可絶言嫡子不為後者不得先庶)
(耳族無庶子則當絶父以後大宗聞人通漢曰大宗有/絶子不絶其父帝制曰聖議是也一經云大夫之子為)
(姑姊妹女子子無主後者為大夫命婦者唯子不報何/戴聖以為唯子不報者言命婦不得降故以大夫之子)
(為文唯子不報者言猶斷周不得申其服也帝制曰為/父母周是也一蕭太傅云以麻終月數者以其未葬除)
(無文節故不變其服為稍輕也已除䘮服未葬者皆至/葬反服庶人為國君亦如之帝制曰會葬服䘮衣是也)
(又問曰大夫降乳母邪聞人通漢對曰乳母所以不降/者報義之服故不降也又問鄉請射告主人樂不告者)
(何也戴聖曰請射告主人者賔主俱當射也夫樂主所/以樂賔也故不告於主人也黄門郎臨奏經曰鄉射合)
(樂大射不何也戴聖曰鄉射至而合樂者質也大射人/君之禮儀多故不合樂也聞人通漢曰鄉射合樂者人)
(禮也所以合和百姓也大射不合樂者諸侯之禮也韋/元成曰鄉射禮所以合樂者鄉人本無樂故合樂嵗時)
(所以合和百姓以同其意也至諸侯當有樂傳曰諸侯/不釋懸明用無時也君臣朝廷固當用之矣必須合樂)
(而後合故不云合樂也時公卿以元成議是又問經云/宗子孤而殤何也聞人通漢曰孤者師傳曰因殤而見)
(孤也男子二十冠而不為殤亦不為孤故因殤而見之/戴聖曰凡為宗子無父乃得為宗子然為人後者父雖)
(在得為宗子故稱孤聖又問通漢曰因殤而見孤冠則/不為孤者曲禮曰孤子當室冠衣不純采此孤而言冠)
(何也對曰孝子未曾忘親有父母無父母衣服輙異記/曰父母在冠衣不純素父母殁冠衣不純采故言孤言)
(孤者别衣服也聖又曰然則子無父母年且百嵗猶稱/孤不斷何乎通漢對曰二十冠而不為孤父母之䘮年)
(雖老猶稱孤已上特禮議耳諸/經盡然今姑附見可以類推)初帝聞衞太子好榖梁
春秋以問韋賢夏侯勝史髙皆魯人也言榖梁子皆魯
學公羊氏廼齊學也宜興榖梁沛蔡千秋為郎嘗從魯
榮廣受榖梁上召見千秋與公羊家竝說上善榖梁說
擢千秋為諫大夫給事中及慶姓為博士由是榖梁之
學大盛(本紀/諸傳)烏孫大昆彌元貴靡鴟靡皆病死公主上
書言年老土思願得歸骸骨葬漢地天子閔而迎之冬
公主與烏孫男女三人俱來至京師年且七十賜以公
主田宅奴婢奉養甚厚朝見儀比公主後卒三孫因留
守墳墓云(考異曰通鑑又取西域傳云後叚會宗為都/䕶乃招還亡畔安定之星靡死子雌栗靡代)
(立按叚會宗為都䕶乃在竟寧中竟/寧元帝末年載于此恐誤今除去之)初皇太子所愛幸
司馬良娣病且死謂太子曰妾死非天命廼諸娣妾良
人更祝詛殺我太子憐之且以為然及司馬良娣死太
子悲恚發病忽忽不樂因以過怒諸娣妾莫得進見者
乆之帝聞太子恨過諸娣妾欲順適其意廼令皇后擇
後宫家人子可以虞(與娛/同)侍太子者故繡衣御史王賀
女孫政君與(讀曰/豫)在其中及太子朝皇后廼見政君等
五人微令旁長御問知太子所欲太子殊無意于五人
者不得已于皇后彊應曰此中一人可是時政君坐近
太子又獨衣絳縁諸于長御即以為是皇后使侍中杜
輔掖庭令濁賢交送政君太子宫見丙殿得御幸有身
先是太子後宫娣妾以十數御幸乆者七八年莫有子
及政君一幸而有身是嵗生子于甲館畫堂為世適(讀/曰)
(嫡/)皇孫帝愛之自名曰驁字太孫常置左右(元后/傳)鴈門
太守建平侯杜緩為太常(百官/表)緩延年子也(本/傳)郅支單
于亦遣使奉獻漢遇之甚厚(匈奴/傳)
甘露四年典屬國常惠為右將軍(百官/表)典屬國如故(惠/傳)
秺侯金賞為侍中太僕(百官/表)匈奴呼韓邪郅支兩單于
俱遣使朝獻漢待呼韓邪使有加(匈奴/傳)諸儒薦郡文學
河内張禹詔太子太傅蕭望之問禹對易及論語大義
望之善焉奏禹經學精習有師法可試事奏寢罷歸故
官禹嘗從沛郡施讎受易琅琊王陽膠東庸生問論語
(禹/傳)
黄龍元年春正月行幸甘泉郊泰畤(本/紀)匈奴呼韓邪單
于來朝禮賜如初加衣百一十襲錦帛九千匹絮八千
斤二月單于歸國始郅支單于以為呼韓邪降漢兵弱
不能復自還即引其衆西欲攻定右地又屠耆單于小
弟本侍呼韓邪亦亡之右地收兩兄餘兵得數千人自
立為伊利目單于道逢郅支合戰郅支殺之并其兵五
萬餘人聞漢出兵榖助呼韓邪即遂留居右地自度力
不能定匈奴乃益西近烏孫欲與并力遣使見小昆彌
烏就屠烏就屠見呼韓邪為漢所擁郅支亡虜欲攻之
以稱漢乃殺郅支使持頭送都䕶在所發八千騎迎郅
支郅支見烏孫兵多其使又不反勒兵逢擊烏孫破之
因北擊烏揭(邱例/反)烏揭降發其兵西破堅昆北降丁令
并三國數遣兵擊烏孫常勝之堅昆東去單于庭七千
里南去車師五千里郅支留都之(匈奴傳/本紀)詔曰朕既不
明數申詔公卿大夫順民所疾苦今吏或以不禁姦邪
為寛大縱釋有罪為不苛或以酷惡為賢皆失其中奉
詔宣化如此豈不繆哉方今天下少事賦役省减兵革
不動而民多貧盗賊不止其咎安在上計簿務為欺謾
以避其課三公不以為意朕將何任御史察計簿有疑
不實者按之使真偽毋相亂(本紀荀紀豈考異曰迹孝/宣之行事  復有一毫寛)
(厚之意哉治其罪狀使與名律相應無所縱舍贊所謂/必罰是也暮年之詔顧謂數申詔公卿務行寛大其誰)
(欺乎荀氏漢紀削去此/語其知之矣今從荀紀)三月客星居王良東北可九尺
長丈餘西指出閣道間至紫宫(本紀天/文志)未央宫輅軨(音/零)
中雌雞化為雄毛皮變化而不鳴不將無距(五行志/荀紀)夏
四月詔曰舉廉吏誠欲得其真也吏六百石位大夫有
罪先請秩禄上通足以效其賢材自今以來毋得舉(本/紀)
以修撰之職領於他官(考異曰此語見通典不知/其時今附于帝終之前)由是
太史之官惟知占候(通/典)太常掌故東海匡衡調補平原
文學學者多上書薦衡經明當世少䨇今為文學就官
京師後進多欲從衡平原衡不宜在逺方事下太子太
傅蕭望之少府梁邱賀問衡對詩諸大義其對深美望
之奏衡經學精習說有師道可觀覽帝不甚用儒遣衡
歸官而皇太子見衡對私善之(匡衡/傳)帝寢疾選大臣可
屬(之欲/反)者冬十二月癸酉引外屬侍中樂陵侯史髙太
子太傅蕭望之少傅周堪至禁中拜髙為大司馬車騎
將軍望之為前將軍光禄勲堪為光禄大夫皆受遺詔
輔政領尚書事(望之傳/百官表)甲戌帝崩于未央宫明年春正
月辛丑葬杜陵上尊號曰孝宣皇帝帝不喜儒好觀申
子君臣篇(宣紀元紀劉向别録不考異曰宣紀平生慘/覈豈無所自漢史顧  載乃軼出于劉向别)
(録今/取之)
　　班固贊曰孝宣之治信賞必罰綜核名實政事文
　　學法理之士咸精其能至于技巧工匠器械自元
　　成間鮮能及之亦足以知吏稱其職民安其業也
　　遭值匈奴乖亂推亡固存信(讀曰/申)威北夷單于慕
　　義稽首稱藩可謂中興矣(考異曰功光祖宗業埀/後裔侔徳殷宗周宣矣)
　　(漢業至宣帝而衰安得功光祖宗又荀氏于元帝/贊削孝宣之業衰焉一語其亦有見于此班固此)
　　(語太過今/削去之)
