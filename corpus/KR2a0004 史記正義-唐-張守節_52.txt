史記正義卷五十
　　　　　　　　　　　　唐　張守節　撰
楚元王世家第二十　　　　　史記五十
楚元王劉交者(年表云/都彭城)髙祖之同母少弟也字游髙祖
兄弟四人長兄伯伯蚤卒始髙祖㣲時嘗辟事時時與
客過巨嫂食嫂厭叔叔與客來嫂詳為羮盡櫟釡賔客
以故去已而視釡中尚有羮髙祖由此怨其嫂及髙祖
為帝封昆弟而伯子獨不得封太上皇以為言髙祖曰
某非忘封之也為其母不長者耳於是乃封其子信為
羮頡侯(括地志云羹頡山在媯州懐戎縣東南十/五里按髙祖取其山名為侯號者怨故也)而王
次兄仲於代髙祖六年已禽楚王韓信於陳乃以弟交
為楚王都彭城即位二十三年卒子夷王郢立夷王四
年卒子王戊立王戊立二十年冬坐為薄太后服私姦
削東海郡春戊與吳王合謀反其相張尚太傅趙夷吾
諫不聽戊則殺尚夷吾起兵與吳西攻梁破棘壁(括地/志云)
(大棘故城在宋州寧陵縣/西七十里州即梁棘壁)至昌邑南(括地志云有梁丘/故城在曹州成武)
(縣東北三/十二里也)與漢將周亞夫戰漢絶吳楚糧道士卒飢吳
王走楚王戊自殺軍遂降漢漢已平吳楚孝景帝欲以
徳侯子續吳以元王子禮續楚竇太后曰吳王老人也
宜為宗室順善今乃首率七國紛亂天下奈何續其後
不許吳許立楚後是時禮為漢宗正乃拜禮為楚王奉
元王宗廟是為楚文王文王立三年卒子安王道立安
王二十二年卒子襄王經立襄王立十四年卒子王純
代立王純立地節二年中人上書告楚王謀反王自殺
國除入漢為彭城郡(漢書云王純嗣十六年子延壽嗣/與趙何齊謀反延夀自殺立三十)
(二年國除與此不同地節是宣帝年號去天漢四年二十/九年仍隔昭帝世言到地節二年以下者葢禇先生誤)
(也/)趙王劉遂者(年表云/都邯鄲)其父髙祖中子名友謚曰幽幽
王以憂死故為幽髙后王吕祿於趙一嵗而髙后崩大
臣誅諸吕吕祿等乃立幽王子遂為趙王孝文帝即位
二年立遂弟辟彊取趙之河間郡為河間王(河間今/瀛州也)以
為文王立十三年卒子哀王福立一年卒無子絶後國
除入于漢遂既王趙二十六年孝景帝時坐晁錯以適
削趙王常山之郡吳楚反趙王遂與合謀起兵其相建
徳内史王悍諌不聽遂燒殺建徳王悍發兵屯其西界
欲待吳與俱西北使匈奴與連和攻漢漢使曲周侯酈
寄擊之趙王遂還城守邯鄲相距七月吳楚敗於梁不
能西匈奴聞之亦止不肯入漢邉欒布自破齊還乃并
兵引水灌趙城趙城壊趙王自殺邯鄲遂降(邯鄲洛/州縣也)趙
幽王絶後
太史公曰國之將興必有禎祥君子用而小人退國之
將亡賢人隱亂臣貴使楚王戊毋刑申公遵其言趙任
防與先生豈有簒殺之謀為天下僇哉賢人乎賢人乎
非質有其内惡能用之哉甚矣安危在出令存亡在所
任誠哉是言也
　
　
　史記正義卷五十
