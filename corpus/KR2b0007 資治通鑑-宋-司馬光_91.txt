
　資治通鑑卷九十　　　　宋　司馬光　撰
　　　　　　　　　　　　　　胡三省　音註
　晉紀十二(起彊圉赤奮若盡著/雍攝提格凡二年)
　　中宗元皇帝上(諱睿字景文宣帝曽孫琅邪武王/伷之孫恭王靚之子諡法始建國)
　　　(都曰/元)
建武元年(是年三月/方改元)春正月漢兵東略𢎞農太守宋哲
犇江東(哲屯華隂漢兵自長安東/略故棄城來犇守式又翻)　黄門郎史淑侍御
史王冲自長安犇涼州稱愍帝出降前一日(降户/江翻)使淑
等齎詔賜張寔拜寔大都督涼州牧侍中司空承制行
事且曰朕已詔琅邪王時攝大位君其協贊琅邪共濟
多難淑等至姑臧寔大臨三日(難乃旦翻/臨力鴆翻)辭官不受初
寔叔父肅為西海太守(王莽置西海郡光武中興棄之/至獻帝興平二年武威太守張)
(雅請置西海郡分張掖之居延一縣以/屬之雖郡名同而非王莽西海郡之地)聞長安危逼請
為先鋒入援寔以其老弗許及聞長安不守肅悲憤而
卒(卒子/恤翻)寔遣太府司馬韓璞(時張氏保據河西有太府/司馬太府少府主簿等官)
(葢都督府為太府涼州/府為少府也璞匹角翻)撫戎將軍張閬等帥步騎一萬
東擊漢(撫戎將軍葢張氏創置/帥讀曰率騎奇寄翻)命討虜將軍陳安(沈約/志魏)
(置將軍四十號/討虜第十九)安故太守賈騫(晉志曰張茂分武興金/城西平安故四郡為定)
(州葢張氏分金城西平二郡地置安故郡也按安故縣/二漢屬隴西郡水經注洮水自臨洮縣東流又屈而北)
(流逕安故縣故城西又北逕狄道縣故城西狄/道時已置武始郡安故郡葢即漢之一縣置郡)隴西太
守吳紹各綂郡兵為前驅又遺相國保書曰王室有事
不㤀投軀前遣賈騫瞻公舉動中被符命敕騫還軍(符/命)
(葢保符下寔也遺/于季翻被皮義翻)俄聞冦逼長安胡崧不進麴允持金
五百請救於崧遂决遣騫等進軍度嶺(自涼州濟河度/沃于嶺至狄道)
㑹聞朝廷傾覆為忠不遂憤痛之深死有餘責今更遣
璞等唯公命是從璞等卒不能進而還至南安(南安郡/治䝠道)
(縣卒子恤翻還/從宣翻又如宇)諸𦍑斷路(斷丁/管翻)相持百餘日糧竭矢盡
璞殺車中牛以饗士泣謂之曰汝曹念父母乎曰念念
妻子乎曰念欲生還乎曰欲從我令乎曰諾乃鼓譟進
戰㑹張閬帥金城兵繼至夾擊大破之斬首數千級(帥/讀)
(曰率/下同)先是長安謡曰秦川中血没腕唯有涼州倚柱觀
(腕烏/貫翻)及漢兵覆關中氐𦍑掠隴右雍秦之民死者什八
九(雍於/用翻)獨涼州安全　二月漢主聰使從弟暢(從才/用翻)帥
步騎三萬攻滎陽太守李矩屯韓王故壘相去七里(李/矩)
(屯新鄭則韓王故壘亦在新鄭也戰/國時韓滅鄭徙都之故有故壘在也)遣使招矩(使疏/吏翻)時
暢兵猝至矩未及為備乃遣使詐降於暢暢不復設備
大饗渠帥皆醉(降户江翻復扶/又翻帥所類翻)矩欲夜襲之士卒皆恇
懼(恇去/王翻)矩乃遣其將郭誦禱於子産祠(子産相鄭鄭人/懐其惠為之立)
(祠/)使巫揚言曰子産有教當遣神兵相助衆皆踊躍爭
進矩選勇敢千人使誦將之(將即/亮翻)掩擊暢營斬首數千
級暢僅以身免　辛巳宋哲至建康(沈約曰建康本秣/陵縣漢獻帝建安)
(十六年置孫權改秣陵為建業武帝平吴還為秣陵太/康三年分秣陵之水北為建業愍帝即位避帝諱改為)
(建/康)稱受愍帝詔令丞相琅邪王睿綂攝萬機三月琅邪
王素服出次(杜預曰出/次避正寢)舉哀三日於是西陽王羕及官
屬等共上尊號(西陽王羕汝南王亮之/子羕余亮翻上時掌翻)王不許羕等固
請不已王慨然流涕曰孤罪人也諸賢見逼不已當
琅邪耳呼私奴命駕將歸國(私奴謂私所畜養而給使/令之奴非以罪没官者)
羕等乃請依魏晉故事稱晉王許之辛夘即晉王位大
赦改元始備百官立宗廟建社稷有司請立太子王愛
次子宣城公裒欲立之(裒蒲/矦翻)謂王導曰立子當以德導
曰世子宣城俱有朗雋之美而世子年長(長知/兩翻)王從之
丙辰立世子紹為王太子封裒為琅邪王奉恭王後(帝/後)
(太宗故以裒/奉琅邪國祀)仍以裒都督青徐兖三州諸軍事鎮廣陵
以西陽王羕為太保封譙剛王遜之子氶為譙王(一本/作譙)
(王氶/音拯)遜宣帝之弟子也又以征南大將軍王敦為大將
軍江州牧揚州刺史王導為驃騎將軍都督中外諸軍
事領中書監録尚書事(驃匹/妙翻)丞相左長史刁協為尚書
左僕射右長史周顗為吏部尚書軍諮祭酒(顗魚/豈翻)賀循
為中書令右司馬戴淵王邃為尚書司直劉隗為御史
中丞行參軍劉超為中書舎人(晉志曰中書晉初置舎/人通事各一人江左令)
(舍人通事謂之通/事舎人掌呈奏案)參軍事孔愉長兼中書郎(長兼蓋/始於此)自
餘參軍悉拜奉車都尉掾屬拜駙馬都尉行參軍舎人
拜騎都尉(三都尉皆漢武帝置奉車都尉掌御乗輿車/駙馬都尉掌駙馬騎都尉掌監羽林騎師古)
(曰駙副馬也非正駕車皆為副馬一曰駙近也疾也晉/武帝以宗室外戚為三都尉江左後罷奉車騎二都尉)
(唯留駙馬都尉奉朝請諸/尚公主者為之掾俞絹翻)王敦辭州牧王導以敦綂六
州辭中外都督賀循以老病辭中書令王皆許之以循
為太常是時承䘮亂之後江東草創(廣雅曰草造也創/始也䘮息浪翻)
刁協久宦中朝諳練舊事(諳烏含翻悉也/記也朝直遥翻)賀循為世儒
宗明習禮學凡有疑議皆取决焉　劉琨段匹磾相與
歃血同盟(磾丁奚翻歃/色洽翻歠也)期以翼戴晉室辛丑琨檄告華
夷遣兼左長史右司馬温嶠匹磾遣左長史榮邵奉表
及盟文詣建康勸進(漢之禪于魏也文帝三讓魏朝羣/臣累表請順天人之望此則勸進)
(之造端也晉受魏禪何曾等亦然是時愍/帝䝉塵四海無君琨等勸進為得其正)嶠羨之弟子
也(温羨見八十六卷/惠帝永興二年)嶠之從母為琨妻(母之姊妹為從/母從才用翻)
琨謂嶠曰晉祚雖衰天命未改吾當立功河朔使卿延
譽江南行矣勉之王以鮮卑大都督慕容廆為都督遼
左雜夷流民諸軍事龍驤將軍大單于昌黎公廆不受
(遼左即遼東流民謂中州之民流/移入遼東者廆户罪翻驤思將翻)征虜將軍魯昌説廆
曰今兩京覆没天子䝉塵(左傳叔帶之難襄王出居于/鄭使告難于魯臧文仲對曰)
(天子䝉塵于外敢不/奔問官守說輸芮翻)琅邪王承制江東為四海所係屬
(屬之/欲翻)明公雖雄據一方而諸部猶阻兵未服者葢以官
非王命故也謂宜通使琅邪(使疏吏/翻下同)勸承大統然後奉
詔令以伐有罪誰敢不從處士遼東高詡曰(處昌/吕翻)霸王
之資非義不濟今晉室雖微人心猶附之宜遣使江東
示有所尊然後仗大義以征諸部不患無辭矣(晉室雖/衰慕容)
(苻姚之興其初皆/借王命以自重)廆從之遣長史王濟浮海詣建康勸
進　漢相國粲使其黨王平謂太弟义曰適奉中詔云
京師將有變宜衷甲以備非常义信之命宫臣皆衷甲
以居(粲固忌刻而义亦愚甚/矣甲在衣中為衷甲)粲馳遣告靳凖王沈(靳居/惞翻)
(沈持/林翻)凖以白漢主聰曰太弟將為亂已衷甲矣聰大驚
曰寧有是邪王沈等皆曰臣等聞之久矣屢言之而陛
下不之信也聰使粲以兵圍東宫粲使凖沈收氐𦍑酋
長十餘人窮問之(义為大單于氐𦍑酋長屬焉故皆/服事東宫酋慈由翻長知兩翻)皆
懸首高格(格以木為之周禮牛人祭祀共其牛牲之互/鄭𤣥曰互若今屠家之懸肉格左思吴都賦)
(曰峭格周施呂向/曰格懸網木也)燒鐵灼目酋長自誣與义謀反聰謂
沈等曰吾今而後知卿等之忠也當念知無不言勿恨
徃日言而不用也於是誅東宫官屬及乂素所親厚凖
沈等素所憎怨者大臣數十人阬士卒萬五千餘人(所/阬)
(者東宫四/衛之兵也)夏四月廢义為北部王(北部即匈奴/後部居新興)粲尋使
凖賊殺之义形神秀爽寛仁有器度故士心多附之聰
聞其死哭之慟曰吾兄弟止餘二人而不相容(漢主淵/諸子此)
(時惟聰义/二人在耳)安得使天下知吾心邪氐𦍑叛者甚衆以靳
凖行車騎大將軍討平之　五月壬午日有食之(異考/  曰)
(帝紀天文志皆云五月丙子日食按長/厯是月壬午朔無丙子今以厯為据)　六月丙寅温
嶠等至建康王導周顗庾亮等皆愛嶠才爭與之交是
時太尉豫州牧荀組冀州刺史邵續青州刺史曹嶷寧
州刺史王遜東夷校尉崔毖等皆上表勸進(顗魚豈翻/嶷魚力翻)
(毖音/祕)王不許　初流民張平樊雅各聚衆數千人在譙
為塢主王之為丞相也遣行參軍譙國桓宣徃說平雅
平雅皆請降(說輸芮翻降/户江翻下同)及豫州刺史祖逖出屯蘆洲
遣參軍殷乂詣平雅乂意輕平視其屋曰可作馬廐見
大鑊曰可鑄鐵器平曰此乃帝王鑊天下清平方用之
奈何毁之乂曰卿未能保其頭而愛鑊邪(鑊胡郭翻鼎/而無足曰鑊)
(說文云鑊江淮人謂/之鍋浙人謂之鑊)平大怒於坐斬义(坐徂/卧翻)勒兵固守
逖攻之嵗餘不下乃誘其部將謝浮使殺之(誘音酉將/即亮翻)
逖進據太丘(太丘縣後漢屬沛郡晉省賢曰太/丘故城在今亳州永城縣西北)樊雅猶
據譙城與逖相拒逖攻之不克請兵於南中郎將王含
桓宣時為含參軍含遣宣將兵五百助逖逖謂宣曰卿
信義已著於彼今復為我說雅(復扶又翻/為于偽翻)宣乃單馬從
兩人詣雅曰祖豫州方欲平蕩劉石倚卿為援前殷乂
輕薄非豫州意也雅即詣逖降(降户/江翻)逖既入譙城石勒
遣石虎圍譙王含復遣桓宣救之虎解去逖表宣為譙
國内史已已晉王𫝊檄天下稱石虎敢帥犬羊渡河縱
毒今遣琅邪王裒等九軍(帥讀曰率/裦蒲矦翻)銳卒三萬水陸四
道徑造賊場(造七/到翻)受祖逖節度尋復召裒還建康(復扶/又翻)
　秋七月大旱司冀并青雍州大蝗河汾溢漂千餘家
(皆漢境也/雍於用翻)　漢王聰立晉王粲為皇太子領相國大單
于總攝朝政如故(朝直/遥翻)大赦　段匹磾推劉琨為大都
督(磾丁/奚翻)檄其兄遼西公疾陸眷及叔父涉復辰弟末柸
等㑹于固安(固安縣漢屬涿郡魏晉改涿郡曰范陽固/安曰故安劉昫曰唐易州易縣古故安縣)
(地/)共討石勒末柸說疾陸眷涉復辰曰(說輸/芮翻)以父兄而
從子弟恥也且幸而有功匹磾獨收之吾屬何有哉各
引兵還琨匹磾不能獨留亦還薊(薊音/計)　以荀組為司
徒　八月漢趙固襲衛將軍華薈於臨潁殺之(臨潁縣/屬潁川)
(郡華户化翻/薈烏外翻)　初趙固與長史周振有隙振宻譖固於
漢主聰李矩之破劉暢也於帳中得聰詔令暢既克矩
還過洛陽收固斬之以振代固矩送以示固固斬振父
子帥騎一千來降(帥讀曰率騎奇/寄翻降户江翻)矩復令固守洛陽
鄭攀等相與拒王廙(廙羊至翻/又逸職翻)衆心不壹散還横桑口
(水經沔水東南逕江夏雲杜縣又東逕左桑周昭王溺/死處也村老云百姓佐昭王䘮事於此故曰佐桑左桑)
(字失體耳又東謂之横/桑言得昭王䘮處也)欲入杜曾王敦遣武昌太守趙
誘襄陽太守朱軌擊之攀等懼請降杜曾亦請擊第五
猗於襄陽以自贖廙將赴荆州留長史劉浚鎮揚口壘
(水經註龍陂水逕郢城東北流謂之揚水水北/逕竟陵縣西又北注于沔曰揚口中夏口也)竟陵内
史朱伺謂廙曰(伺相/吏翻)曾猾賊也外示屈服欲誘官軍使
西然後兼道襲揚口耳宜大部分(言當大為部分以備/曽掩襲分扶問翻)
未可便西廙性矜厲自用以伺為老怯遂西行曾等果
還趨揚口(趨七/喻翻)廙乃遣伺歸裁至壘即為曾所圍劉浚
自守北門使伺守南門馬雋從曽來攻壘雋妻子先在
壘中(馬雋本與鄭/攀同距王廙)或欲皮其面以示之(皮面者剥/其面皮)伺曰
殺其妻子未能解圍但益其怒耳乃止曽攻陷北門伺
被傷(被皮/義翻)退入船開船底以出沈行五十步乃得免(沈/持)
(林翻潛行水/底曰沈行)曽遣人說伺曰(說輸/芮翻)馬雋德卿全其妻子
今盡以卿家内外百口付雋雋已盡心收視卿可來也
伺報曰吾年六十餘不能復與卿作賊(復扶/又翻)吾死亦當
南歸妻子付汝裁之乃就王廙於甑山病創而卒(甑山/在竟)
(陵界隋置甑山縣屬/沔陽郡創初良翻)戊寅趙誘朱軌及陵江將軍黄峻
與曽戰於女觀湖(水經註柞溪水出江陵縣北東注船/官湖湖水又東北入女觀湖湖水又)
(東入于/揚水)誘等皆敗死曾乗勝逕造沔口(造七/到翻)威震江沔
王使豫章太守周訪擊之訪有衆八千進至沌陽(沈約/曰沌)
(陽縣江左立屬江夏郡水經沔水逕沌陽縣北又/東逕林障故城北沌陽者沌水之陽也沈持林翻)曾鋭
氣甚盛訪使將軍李恒督左甄許朝督右甄訪自領中
軍曽先攻左右甄(楊正衡曰甄音堅戰陳有左拒右拒/拒方陳也有左甄右甄甄左右翼也)
(左右拒見於周鄭繻葛之戰左右甄之義見於楚穆王/孟諸之田盂諸之田宋公為右盂鄭伯為左盂杜預注)
(曰將獵張兩甄蓋晉人以左右翼為左/右甄杜預取當時之言以釋左右盂也)訪於陣後射雉
以安衆心(射而/亦翻)令其衆曰一甄敗鳴三鼓兩甄敗鳴六
鼓趙誘子𦙍將父餘兵屬左甄(將即/亮翻)力戰敗而復合馳
馬告訪訪怒叱令更進𦙍號哭還戰(號户/刀翻)自旦至申兩
甄皆敗訪選精銳八百人自行酒飲之(飲於/鴆翻)敕不得妄
動聞鼓音乃進曽兵未至三十步訪親鳴鼓將士皆騰
躍犇赴曽遂大潰殺千餘人訪夜追之諸將請待明日
訪曰曽驍勇能戰(驍堅/堯翻)向者彼勞我逸故克之宜及其
衰乗之可滅也乃鼓行而進遂定漢沔曾走保武當(武/當)
(縣漢屬南陽郡晉屬順陽郡縣以武當山得/名唐為均州武當郡杜佑曰郡城延岑所築)王廙始得
至荆州訪以功遷梁州刺史屯㐮陽(胡子序之敗梁州/陷没故令訪領梁)
(州而屯/襄陽)　冬十月丁未琅邪王裒薨　十一月己酉朔
日有食之(食考異曰帝紀天文志皆云十一月丙子日/  按長厯十月十二月皆己夘朔是月己酉)
(朔二十八日丙子晉書元帝紀十一月有甲子丁夘若/丙子朔則甲子丁夘乃在十月又劉琨集是年三月癸)
(未朔八月庚辰朔皆/與長厯合今以為据)　丁夘以劉琨為侍中太尉　征
南軍司戴邈上疏以為䘮亂以來(䘮息浪翻/下久䘮同)庠序隳廢
議者或謂平世尚文遭亂尚武此言似之而實不然夫
儒道深奥不可倉猝而成比天下平泰然後修之則廢
墜已久矣(比必/寐翻)又貴遊之子未必有斬將搴旗之才(將/即)
(亮翻搴/抜取也)從軍征戌之役不及盛年使之講肄道義良可
惜也(肄羊至/翻習也)世道久䘮禮俗日弊猶火之消膏莫之覺
也今王業肇建萬物權輿(爾雅曰權/輿始也)謂宜篤道崇儒以
勵風化王從之始立太學　漢主聰出畋以愍帝行車
騎將軍戎服執㦸前導見者指之曰此故長安天子也
聚而觀之故老有泣者太子粲言於聰曰昔周武王豈
樂殺紂乎(樂音/洛)正恐同惡相求為患故也今興兵聚衆
者皆以子業為名不如早除之聰曰吾前殺庾珉輩(殺/庾)
(珉事見八十八/卷建興元年)而民心猶如是吾未忍復殺也(復扶/又翻)且
小觀之十二月聰饗羣臣于光極殿使愍帝行酒洗爵
已而更衣又使之執蓋晉臣夕夕涕泣有失聲者尚書郎
隴西辛賓起抱帝大哭聰命引出斬之(使之執㦸前導/使之行酒洗爵)
(使之執葢所以屈辱之至此極矣戎狄狡計/正以此觀晉舊臣及遺黎之心也更工衡翻)趙固與河
内太守郭黙侵漢河東至絳(絳縣故晉都也漢屬河東/郡晉屬平陽郡劉昫曰唐)
(絳州曲沃縣/漢絳縣地)右司𨽻部民犇之者三萬餘人(聰分司𨽻/為左右)
騎兵將軍劉勲追擊之(騎奇/寄翻)殺萬餘人固黙引歸太子
粲帥將軍劉雅生等步騎十萬屯小平津(帥讀/曰率)固揚言
曰要當生縛劉粲以贖天子粲表於聰曰子業若死民
無所望則不為李矩趙固之用不攻而自滅矣戊戌愍
帝遇害於平陽(年十/八)粲遣雅生攻洛陽固犇陽城山(河/南)
(陽城縣有/陽城山)　是歲王命課督農功二千石長吏以入榖
多少為殿最(長知兩翻少詩/沼翻殿丁練翻)諸軍各自佃作即以為稟
(佃音田/稟給也)　氐王楊茂搜卒長子難敵立與少子堅頭分
領部曲(少詩/照翻)難敵號左賢王屯下辨堅頭號右賢王屯
河池(下辨河池二縣皆屬武都郡師古曰辨皮莧翻劉/昫曰辨步莧翻下辨唐為成州同谷縣河池唐為)
(武州盤/隄縣)　河南王吐谷渾卒(吐谷渾史家傳讀吐/從暾入聲谷音欲)吐谷
渾者慕容廆之庶兄也父涉歸分户一千七百以𨽻之
及廆嗣位二部馬鬬廆遣使讓吐谷渾曰先公分建有
别(廆户罪翻/别彼列翻)奈何不相逺異(逺異者言逺/去以相别異)而令馬有鬭
傷吐谷渾怒曰馬是六畜(六畜馬牛羊犬/豕雞畜許六翻)鬬乃其常何
至怒及於人欲逺别甚易恐後㑹為難耳今當去汝萬
里之外遂帥其衆西徙(易以豉翻/帥讀曰率)廆悔之遣其長史乙
郍婁馮追謝之(郍與那同乙郍/婁虜三字姓)吐谷渾曰先公嘗稱卜
筮之言云吾二子皆當彊盛祚流後世我孽子也(孽魚/列翻)
(庶出/為孽)理無並大今因馬而别殆天意乎遂不復還西傅
隂山而居(復扶又翻/傅讀曰附)屬永嘉之亂(屬之欲/翻㑹也)因度隴而西
據洮水之西極于白蘭地方數千里(沙州記曰洮水出/嵹臺山東北流逕)
(吐谷渾中又東北流入塞此洮西塞外洮水之西也即/沙漒沓中之地白蘭山名𦍑所居也至唐時丁零𦍑居)
(之左屬黨項右與多彌接杜佑曰白蘭𦍑之别種東北/接吐谷渾西至叱利模徒南界郡鄂風俗物産與宕昌)
(同/)鮮卑謂兄為阿于廆追思之為之作阿于之歌吐谷
有子六十人長子吐延嗣(為于偽翻/長知兩翻)吐延長大有勇力
𦍑胡皆畏之(吐谷渾/事始此)
大興元年(是年三月/方改元)春正月遼西公疾陸眷卒其子㓜
叔父渉復辰自立段匹磾自薊徃犇䘮段末柸宣言匹
磾之來欲為簒也匹磾至右北平(劉昫曰唐薊州漁陽/縣古右北平郡治所)
(磾丁/奚翻)涉復辰發兵拒之末柸乗虚襲涉復辰殺之并其
子弟黨與自稱單于迎擊匹磾敗之(單音蟬敗/補邁翻)匹磾走
還薊(薊音/計)　三月癸丑愍帝凶問至建康王斬縗居廬
(縗倉回翻儀禮斬衰倚廬孟康曰倚廬倚牆至地為之/無楣柱䘮服大記父母之䘮居倚廬不塗君為廬宫之)
(大夫士䄠之既𦵏柱楣塗廬不於顯者君大夫士皆宫/之正義曰居倚廬者謂於中門之外東牆下倚木為廬)
(不塗者但以章夾障不塗之也宫之者謂廬外以帷障/之如宫牆䄠之言袒也其廬袒露不帷障也既𦵏柱楣)
(者既𦵏情殺故柱楣稍舉以納日光又以泥塗辟風寒/不於顯者塗廬不塗廬外顯處君大夫士皆宫之者既)
(𦵏故得/皆宫之)百官請上尊號(上時/掌翻)王不許紀瞻曰晉氏統絶
於今二年陛下當承大業顧望宗室誰復與譲若光踐
大位則神民有所憑依茍為逆天時違人事大勢一去
不可復還(復扶/又翻)今兩都燔蕩宗廟無主劉聰竊號於西
北而陛下方高讓於東南此所謂揖讓而救火也王猶
不許使殿中將軍韓績徹去御坐(殿中將軍屬二衛晉/初置朝㑹宴饗則戎)
(服直侍左右夜開諸城門則執白/虎幡監之坐徂卧翻下帝坐同)瞻叱績曰帝坐上應
列星(天文志帝坐/在紫宫中)敢動者斬王為之改容(為于/偽翻)奉朝請
周嵩上疏曰(王為丞相以嵩為參軍及為晉王拜奉朝/請晉志曰奉朝請者奉朝㑹請召而已)
古之王者義全而後取讓成而後得是以享世長久重
光萬載也(重直龍翻/載子亥翻)今梓宫未返舊京未清義夫泣血
士女遑遑宜開延嘉謀訓卒厲兵先雪社稷大恥副四
海之心則神器將安適哉由是忤㫖出為新安太守(孫/權)
(分丹陽立新都郡武帝太康元年改名新/安郡劉昫曰新安郡唐之歙州忤五故翻)又坐怨望抵
罪嵩顗之弟也(顗魚/豈翻)丙辰王即皇帝位百官皆剖列帝
命王導升御床共坐導固辭曰若太陽下同萬物蒼生
何由仰照帝乃止大赦改元文武増位二等帝欲賜諸
吏投刺勸進者加位一等民投刺者皆除吏凡二十餘
萬人(毛晃曰書姓名/於奏白曰刺)散騎常侍熊逺曰陛下應天繼統
率土歸戴豈獨近者情重逺者情輕不若依漢法徧賜
天下爵於恩為普(漢自惠帝嗣位賜民爵一級有官秩/者以嵗數為差其後諸帝初即位率)
(賜民爵/一級)且可以息檢覈之煩塞巧偽之端也(塞悉/則翻)帝不
從　庚午立王太子紹為皇太子太子仁孝喜文辭善
武藝好賢禮士(喜許記翻/好呼到翻)容受規諫與庾亮温嶠等為
布衣之交亮風格峻整善談老莊帝器重之聘亮妹為
太子妃帝以賀循行太子太傅周顗為少傅庾亮以中
書郎侍講東宫帝好刑名家以韓非書賜太子庾亮諫
曰申韓刻薄傷化不足留聖心太子納之　帝復遣使
授慕容廆龍驤將軍大單于昌黎公廆辭公爵不受(廆/辭)
(公爵不受外為謙讓其志不肯欝欝於/昌黎也復扶又翻使疏吏翻驤思將翻)廆以游邃為龍
驤長史劉翔為主簿命邃創定府朝儀灋(朝直/遥翻)裴嶷言
於廆曰晉室衰微介居江表(介獨也嶷/魚力翻)威德不能及逺
中原之亂非明公不能拯也(拯救/也)今諸部雖各擁兵然
皆頑愚相聚宜以漸并取以為西討之資(西討謂自遼/東進兵西入)
(中州/也)廆曰君言大非孤所及也然君中朝名德不以孤
僻陋而教誨之是天以君賜孤而祐其國也乃以嶷為
長史委以軍國之謀諸部弱小者稍稍擊取之　李矩
使郭黙郭誦救趙固屯于洛汭(水經洛水東北過鞏縣/東又北入于河夏五子)
(徯太康于洛/汭即其地)誦潛遣其將耿稚等夜濟河襲漢營(據李/矩傳)
(時粲營于/孟津北岸)漢貝丘王翼光覘知之(覘丑亷翻/又丑艶翻)以告太子
粲請為之備粲曰彼聞趙固之敗自保不暇安敢來此
邪毋為驚動將士俄而稚等奄至十道進攻粲衆驚潰
死傷大半粲走保陽鄉(陽鄉葢春秋陽樊之/地在汲郡修武縣界)稚等據其
營獲器械軍資不可勝數(勝音/升)及旦粲見稚等兵少更
與劉雅生收餘衆攻之漢主聰使太尉范隆帥騎助之
(少詩沼翻帥讀/曰率騎奇寄翻)與稚等相持苦戰二十餘日不能下李
矩進兵救之漢兵臨河拒守矩兵不得濟稚等殺其所
獲牛馬焚其軍資突圍犇虎牢(河南成臯縣鄭之虎牢/也穆天子傳曰七萃之)
(士生捕虎即獻天子天子畜之東虢號曰虎牢/其後劉裕復中原置河南四鎮虎牢其一也)詔以矩
都督河南三郡諸軍事(三郡河南滎/陽𢎞農也)　漢螽斯則百堂
災(螽斯則百堂取螽斯子孫/衆多思齊則百斯男之義)燒殺漢主聰之子㑹稽王
康等二十一人(㑹工/外翻)　聰以其子濟南王驥為大將軍
都督中外諸軍事録尚書齊王勱為大司徒(濟子禮翻/勱音邁)
　焦嵩陳安舉兵逼上邽相國保遣使告急於張寔寔
遣金城太守竇濤督步騎二萬赴之軍至新陽(晉志新/陽縣屬)
(天水郡何承天曰魏立水經註渭水過冀縣/又東出岑峽入新陽川新陽縣葢置于此)聞愍帝崩
保謀稱尊號破𦍑都尉張詵言於寔曰南陽王國之疏
屬忘其大恥而亟欲自尊(君父皆死於賊/手保之大恥也)必不能成功
晉王近親且有名德當帥天下以奉之(保宣帝之從曽/孫故曰疏屬帝)
(宣帝之曽孫故曰/近親帥讀曰率)寔從之遣牙門蔡忠奉表詣建康比
至帝已即位(比必/寐翻)寔不用江東年號猶稱建興(河西張/氏用建)
(興年號厯九世四十九年至孝宗/升平五年張天錫乃奉升平年號)　夏四月丁丑朔日
有食之　加王敦江州牧王導驃騎大將軍開府儀同
三司導遣八部從事行揚州郡國(揚州時統丹陽㑹稽/吳呉興宣城東陽臨)
(海新安八郡故分遣部/從事八人行下孟翻)還同時俱見諸從事各言二千
石官長得失(長知/兩翻)獨顧和無言導問之和曰明公作輔
寧使網漏吞舟(漢書刑法志曰漢興之初雖有約法三/章網漏吞舟之魚師古曰言疏濶吞舟)
(謂大/魚也)何縁採聽風聞以察察為政邪導咨嗟稱善和榮
之族子也　成丞相范長生卒成主雄以長生子侍中
賁為丞相長生博學多藝能年近百嵗蜀人奉之如神
(近其/靳翻)　漢中常侍王沈養女有美色(沈持/林翻)漢主聰立以
為左皇后尚書令王鑒中書監崔懿之中書令曹恂諫
曰臣聞王者立后比徳乾坤(乾父道也君比徳焉/坤母道也后比徳焉)生承
宗廟没配后土必擇世德名宗幽閑令淑(詩關雎窈窕/淑女毛註云)
(窈窕幽閑也淑/善也令亦善也)乃副四海之望稱神祇之心(稱尺/證翻)孝成
帝以趙飛鷰為后使繼嗣絶滅社稷為墟此前鑑也(事見/三十)
(二卷漢哀帝/建平元年)自麟嘉以來(愍帝建興之四年/漢麟嘉之元年)中宫之位
不以德舉借使沈之弟女刑餘小醜猶不可以塵汙椒
房(汙烏/路翻)况其家婢邪六宫妃嬪皆公子公孫奈何一旦
以婢主之臣恐非國家之福也聰大怒使中常侍宣懐
謂太子粲曰鑒等小子狂言侮慢無復君臣上下之禮
其速考實於是收鑒等送市皆斬之金紫光禄大夫王
延馳將入諫門者弗通鑒等臨刑王沈以杖叩之曰庸
奴復能為惡乎乃公何與汝事(與讀/曰預)鑒瞋目叱之曰豎
子滅大漢者正坐汝鼠輩與靳凖耳(瞋七人翻/靳居惞翻)要當訴
汝於先帝取汝於地下治之(汝直/之翻)凖謂鑒曰吾受詔收
君有何不善君言漢滅由吾也鑒曰汝殺皇太弟使主
上獲不友之名國家畜養汝輩何得不滅(畜許/六翻)懿之謂
凖曰汝心如梟獍(梟食母破獍食父破獍/如貙而虎身身一作眼)必為國患汝
既食人人亦當食汝聰又立宣懷養女為中皇后　司
徒荀組在許昌逼於石勒帥其屬數百人渡江(帥讀/曰率)詔
組與太保西陽王羕並録尚書事　叚匹磾之犇疾陸
眷䘮也劉琨使其世子羣送之匹磾敗羣為段末柸所
得末柸厚禮之許以琨為幽州刺史欲與之襲匹磾宻
遣使齎羣書請琨為内應為匹磾邏騎所得(磾丁奚翻/邏郎佐翻)
時琨别屯征北小城不知也(征北小城葢征/北將軍所治)來見匹磾
匹磾以羣書示琨曰意亦不疑公是以白公耳琨曰與
公同盟庶雪國家之恥若兒書宻達亦終不以一子之
故負公而忘義也匹磾雅重琨(雅素/也)初無害琨意將聽
還屯其弟叔軍謂匹磾曰我胡夷耳所以能服晉人者
畏吾衆也今我骨肉乖離(謂與末柸/相攻也)是其良圖之日若
有奉琨以起吾族盡矣匹磾遂留琨琨之庶長子遵懼
誅與琨左長史楊橋等閉門自守(長知/兩翻)匹磾攻抜之代
郡太守辟閭嵩(姓譜衛文公支孫居楚丘/營辟閭里因為辟閭氏)後將軍韓據
復潛謀襲匹磾事泄匹磾執嵩據及其徒黨悉誅之五
月癸丑匹磾稱詔收琨縊殺之并殺其子姪四人(縊於/賜翻)
(又於/計翻)琨從事中郎盧諶崔悦等帥琨餘衆犇遼西(諶氏/壬翻)
(帥讀曰/率下同)依段末柸奉劉羣為主將佐多犇石勒悦林之
曽孫也(崔林仕魏/位至司空)朝廷以匹磾尚彊冀其能平河朔乃
不為琨舉哀(為于偽/翻下同)温嶠表琨盡忠帝室家破身亾宜
在褒恤盧諶崔悦因末柸使者亦上表為琨訟寃後數
嵗乃贈琨太尉侍中諡曰愍於是夷晉以琨死皆不附
匹磾末柸遣其弟攻匹磾匹磾帥其衆數千將犇邵續
勒將石越邀之於鹽山(鹽山在勃海高城縣隋改高城/曰鹽山縣宋白曰鹽山在縣東)
(南八十里匹磾與琨結盟同奬晉室既/殺琨而匹磾之勢亦衰終為石勒禽矣)大敗之(敗補/邁翻)匹
磾復還保薊末柸自稱幽州刺史初温嶠為劉琨奉表
詣建康其母崔氏固止之嶠絶裾而去既至屢求返命
朝廷不許㑹琨死除散騎侍郎嶠聞母亡阻亂不得犇
䘮臨𦵏固讓不拜苦請北歸詔曰凡行禮者當使理可
經通(經常/也)今桀逆未梟(梟堅/堯翻)諸軍奉迎梓宫猶未得進
嶠以一身於何濟其私難(難乃/旦翻)而不從王命邪嶠不得
已受拜　初曹嶷既據青州乃叛漢來降(謂遣使詣建/康奉表勸進)
(也嶷魚/力翻)又以建康懸逺勢援不接復與石勒相結勒授
嶷東州大將軍青州牧封琅邪公(曹嶷反側二國之間/終為人禽而已矣復)
(扶又/翻)　六月甲申以刁協為尚書令荀崧為左僕射協
性剛悍與物多忤(悍矦旰翻又下/罕翻忤五故翻)與侍中劉隗俱為帝
所寵任(隗五/罪翻)欲矯時弊每崇上抑下排沮豪彊(沮在/吕翻)故
為王氏所疾諸刻碎之政皆云隗協所建協又使酒放
肆侵毁公卿見者皆側目憚之(為刁協見/殺張本)　戊戌封皇
子晞為武陵王　劉虎自朔方侵拓抜欝律西部(虎徙/朔方)
(見八十七卷懐/帝永嘉四年)秋七月欝律擊虎大破之虎走出塞從
弟路孤帥其部落降于欝律(帥讀曰率/降户江翻)於是欝律西取
烏孫故地東兼勿吉以西(唐書北狄列傳曰黒水靺羯/居肅慎地亦曰挹婁元魏謂)
(之勿吉通鑑葢因魏收魏書書之欝律所取者勿吉以/西之地未能兼勿吉也徒河慕容令支段氏及宇文部)
(高句麗亦非欝/律所能制伏)士馬精彊雄於北方　漢主聰寢疾徴
大司馬曜為丞相石勒為大將軍皆録尚書事受遺詔
輔政曜勒固辭乃以曜為丞相領雍州牧(雍於/用翻)勒為大
將軍領幽冀二州牧勒辭不受以上洛王景為太宰濟
南王驥為大司馬(濟子/禮翻)昌國公顗為太師(顗魚/豈翻)朱紀為
太傅呼延宴為太保並録尚書事范隆守尚書令儀同
三司靳凖為大司空領司𨽻校尉皆迭决尚書奏事癸
亥聰卒甲子太子粲即位(粲字/士光)尊皇后靳氏為皇太后
樊氏號𢎞道皇后武氏號𢎞徳皇后王氏號𢎞孝皇后
立其妻靳氏為皇后子元公為太子大赦改元漢昌𦵏
聰於宣光陵諡曰昭武皇帝廟號烈宗靳太后等皆年
未盈二十粲多行無禮無復哀戚靳凖隂有異志私謂
粲曰如聞諸公欲行伊霍之事先誅太保及臣以大司
馬綂萬機陛下宜早圖之粲不從凖懼復使二靳氏言
之(二靳氏聰后與粲后/靳居惞翻復扶又翻)粲乃從之收其太宰景大司馬
驥驥母弟車騎大將軍呉王逞太師顗大司徒齊王勱
皆殺之(顗魚豈翻/勱音邁)朱紀范隆犇長安(犇劉/曜也)八月粲治兵
於上林謀討石勒(葢起上林苑於/下陽治直之翻)以丞相曜為相國都
督中外諸軍事仍鎮長安靳凖為大將軍録尚書事粲
常逰宴後宫軍國之事一决於凖凖矯詔以從弟明為
車騎將軍康為衛將軍(從才/用翻)凖將作亂謀於王延延弗
從馳將告之(將以凖/謀告粲)遇靳康劫延以歸凖遂勒兵升光
極殿使甲士執粲數而殺之(數所/具翻)諡曰隱帝劉氏男女
無少長皆斬東市(少詩照翻/長知兩翻)發永光宣光二陵(淵墓號/永光陵)
斬聰屍焚其宗廟凖自號大將軍漢天王稱制置百官
謂安定胡嵩曰自古無胡人為天子者今以傳國璽付
汝還如晉家(洛陽之陷傳國璽遷于/平陽如徃也璽斯氏翻)嵩不敢受凖怒殺
之遣使告司州刺史李矩曰劉淵屠各小醜(屠直/於翻)因晉
之亂矯稱天命使二帝幽没輒率衆扶侍梓宫請以上
聞矩馳表于帝帝遣太常韓𦙍等奉迎梓宫漢尚書北
宫純等招集晉人堡於東宫靳康攻滅之(北宫純降漢/見八十七卷)
(懐帝永/嘉五年)凖欲以王延為左光禄大夫延罵曰屠各逆奴
何不速殺我以吾左目置西陽門觀相國之入也(以劉/曜將)
(自西進/兵也)右目置建春門觀大將軍之入也(以石勒將自/東進兵也)
凖殺之相國曜聞亂自長安赴之石勒帥精鋭五萬以
討凖據襄陵北原(帥讀曰率襄陽縣漢屬河東郡晉屬/平陽郡師古曰晉襄公之陵因以名)
(縣據水經註襄/陵在平陽東南)凖數挑戰(數所角翻/挑徒了翻)勒堅壁以挫之冬
十月曜至赤壁(水經註河東皮氏/縣西北有赤石川)大保呼延晏等自平
陽歸之與太傅朱紀等共上尊號(上時/掌翻)曜即皇帝位(曜/字)
(永明淵/之族子)大赦惟靳凖一門不在赦例改元元光初以朱
紀領司徒呼延晏領司空太尉范隆以下悉復本位以
石勒為大司馬大將軍加九錫増封十郡進爵為趙公
勒進攻凖於平陽巴及𦍑羯降者十餘萬落(巴巴氏也/魏武平漢)
(中遷巴氏于關中其後種類滋/蔓河東平陽皆有之羯居謁翻)勒皆徙之於所部郡縣
漢主曜使征北將軍劉雅鎮北將軍劉䇿屯汾隂(汾隂/縣漢)
(屬河東/郡晉省)與勒共討凖　十一月乙夘日夜出高三丈(高/居)
(奥/翻)　詔以王敦為荆州牧加陶侃都督交州諸軍事敦
固辭州牧乃聽為刺史　庚申詔羣公卿士各陳得失
御史中丞熊逺上疏以為胡賊猾夏(孔安國日猾亂也/夏華夏夏户雅翻)
梓宫未返而不能遣軍進討一失也羣官不以讐賊未
報為恥務在調戲酒食而已二失也(諧謔以/相調戲)選官用人
不料實徳惟在白望不求才幹惟事請託當官者以治
事為俗吏(治直/之翻)奉灋為苛刻盡禮為諂䛕從容為高妙
(從千/容翻)放蕩為達士驕蹇為簡雅三失也世之所惡者陸
沈泥滓(惡烏路翻司馬彪曰陸沈/謂無水而沈之沈持林翻)時之所善者翺翔雲
霄是以萬機未整風俗偽薄朝廷羣司以從順為善相
違見貶安得朝有辨爭之臣士無禄仕之志乎(朝直/遥翻)古
之取士敷奏以言(舜典曰敷奏以言孔安國註曰敷/陳奏進也各使陳進治體之言)今
光禄不試甚違古義(此即謂秀孝/不試而署吏)又舉賢不出世族用
法不及權貴是以才不濟務姦無所懲若此道不改求
以救亂難矣先是帝以離亂之際欲慰悅人心州郡秀
孝至者不試普皆署吏(秀孝謂州郡所舉秀/才及孝亷先悉薦翻)尚書陳頵
亦上言宜漸循舊制試以經䇿(晉初秀孝以經䇿中第/者若華譚之類是也頵)
(於倫翻又/居筠翻)帝從之仍詔不中科者刺史太守免官(欲罪/舉主)
(也中竹/仲翻)於是秀孝皆不敢行其有到者亦皆託疾比三
年無就試者(比必/寐翻)帝欲特除孝亷已到者官尚書郎孔
坦奏議以為近郡懼累君父皆不敢行(累力瑞翻君父/謂刺史太守)
逺近冀於不試冒昧來赴今若偏加除署是為謹身奉
灋者失分僥倖投射者得官(分扶問翻投射謂/投機而射利也)頽風蕩
教恐從此始不若一切罷歸而為之延期(為于偽翻/延遠也)使
得就學則灋均而令信矣帝從之聽孝亷申至七年乃
試(申寛/展也)坦愉之從子也(從才/用翻)　靳凖使侍中卜泰送乗
輿服御請和於石勒(乗繩/證翻)勒囚泰送於漢主曜曜謂泰
曰先帝末年實亂大倫(先帝謂粲也亂/倫謂烝其諸母)司空行伊霍之
權使朕及此其功大矣若早迎大駕者當悉以政事相
委况免死乎卿為朕入城具宣此意(為于/偽翻)泰還平陽凖
自以殺曜母兄沈吟未從(曜母胡氏為凖所殺兄則史/失其名沈吟猶豫不决之意)
(沈持/林翻)十二月左右車騎將軍喬泰王騰衛將軍靳康等
相與殺凖推尚書令靳明為主遣卜泰奉傳國六璽降
漢(降户/江翻)石勒大怒進軍攻明明出戰大敗乃嬰城固守
　丁丑封皇子煥為琅邪王煥鄭夫人之子生二年矣
帝愛之以其疾篤故王之己夘薨帝以成人之禮𦵏之
備吉凶儀服營起園陵功費甚廣琅邪國右常侍㑹稽
孫霄(晉志王國置左/右常侍各一人)上疏諫曰古者凶荒殺禮(殺所戒/翻降也)
(減/也)况今海内䘮亂(䘮息/浪翻)憲章舊制猶宜節省而禮典所
無顧崇飾如是乎(𦵏無服之殤以成人/之禮古典所無也)竭已罷之民營
無益之事(罷讀/曰疲)殫已困之財修無用之費此臣之所不
安也帝不從　彭城内史周撫殺沛國内史周黙以其
衆降石勒詔下邳内史劉遐領彭城内史與徐州刺史
蔡豹泰山太守徐龕共討之豹質之𤣥孫也(蔡質漢人/蔡邕之叔)
(父龕口/含翻)　石虎帥幽冀之兵㑹石勒攻平陽靳明屢敗
遣使求救於漢漢主曜使劉雅劉䇿迎之明帥平陽士
女萬五千人犇漢(帥讀/曰率)曜西屯粟邑(粟邑縣屬/馮翊郡)收靳氏
男女無少長皆斬之(少詩照翻/長知兩翻)曜迎其母胡氏之䘮於
平陽𦵏于粟邑號曰陽陵諡曰宣明皇太后石勒焚平
陽宫室使裴憲石㑹修永光宣光二陵收漢主粲已下
百餘口𦵏之置戌而歸　成梁州刺史李鳳數有功(數/所)
(角/翻)成主雄兄子稚在晉壽疾之(晉壽縣屬梓潼郡何承/天曰晉惠帝立晉夀縣)
(沈約曰案晉起居注武帝太康元年改梓潼之漢/壽曰晉壽漢夀之名疑是蜀立云惠帝立非也)鳳以
巴西叛雄自至涪使太傅驤討鳳斬之以李壽為前將
軍督巴西軍事(涪音/浮)
　
　
　
　
　
　
　
　
　資治通鑑卷九十
