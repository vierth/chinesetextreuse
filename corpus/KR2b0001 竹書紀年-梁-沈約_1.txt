　　　　　史部二
　竹書紀年　　　　　　　編年類
　　提要
　　　　(臣/)等謹案竹書紀年二卷舊本稱為汲冡古
　　　　書考晉書束晳𫝊晉咸和七年汲縣人發魏
　　　　襄王冢得古書七十五卷中有竹書紀年十
　　　　三篇今世所行題沈約注亦與隋志相符顧
　　　　炎武考證之學最為精核所作日知録中往
　　　　往引以為據然反覆推勘似非汲冢原書其
　　　　中如平王東遷以後惟載晉事三家分晉以
　　　　後惟載魏事是魏承晉史之明驗然晉靈公
　　　　桃園之事董狐所書明見左𫝊孔子稱趙盾
　　　　為法受惡足知未改史文乃今本所載仍以
　　　　趙穿蔽獄則非晉史之舊也束晳𫝊稱竹書
　　　　載夏年多殷益干啟位殺之今本皆無此文
　　　　又杜預注左𫝊攜王奸命句引服䖍説以為
　　　　伯服疏併引束晳説以為伯盤今本乃有余
　　　　由之説使竹書原有此文不應二人皆未睹
　　　　則非束晳杜預所見本也郭璞註穆天子𫝊
　　　　引紀年七條以今本核之相同者三條璞稱
　　　　紀年而今在注中者三條璞時不應先有注
　　　　且三條併為一條文亦不屬其穆天子見西
　　　　王母西王母止之曰有鳥聘人一條今本無
　　　　之則非郭璞所見本也隋書經籍志曰紀年
　　　　皆用夏正建寅之月為嵗首今本自入春秋
　　　　以後時月並與經同全從周正則非隋時所
　　　　見本也水經注引竹書七十六條皆以晉國
　　　　紀年如春秋之為魯史而此本晉國之年皆
　　　　附周下又所引出公六年荀瑶城宅陽梁惠
　　　　王元年鄴師邯鄲師於平陽魏襄王六年秦
　　　　取我焦及齊師伐趙東鄙圍中牟諸條今本
　　　　皆無之其他年月亦多舛異則非酈道元所
　　　　見本也史通引竹書文王殺季厯今本作文
　　　　丁又引竹書鄭桓公厲王之子今本錫王子
　　　　多父命居洛在宣王二十二年王子多父為
　　　　鄭公在幽王二年皆不云厲王子則非劉知
　　　　幾所見本也文選注引竹書五條今惟有太
　　　　甲殺伊尹一條則非李善所見本也開元占
　　　　經引竹書四條今本皆無則非瞿曇悉逹所
　　　　見本也史記索隱引竹書晉出公二十三年
　　　　奔楚乃立昭公之孫是為敬公今本作出公
　　　　薨又引秦與衞戰雁門惠王後元十一年㑹
　　　　齊于平阿十三年㑹齊于甄齊桓公君母齊
　　　　宣公后宋易成肝廢君自立楮里疾圍蒲七
　　　　條今本皆無則非司馬貞所見本也糓梁𫝊
　　　　疏引竹書紀年周昭王膠舟之事以駁吕氏
　　　　春秋今本但曰王陟無膠舟事則非楊士勛
　　　　所見本也元豐九域志引竹書隂司馬敗燕
　　　　公子翌於武垣一條今本亦無則非王存所
　　　　見本也路史引竹書周武王年五十四辨武
　　　　王年非九十三今本乃作九十三又注引竹
　　　　書夏后不降六十九年證世紀五十九年之
　　　　異今本乃亦作五十九路史又引梁惠成八
　　　　年雨骨于赤鞞注又引夏桀末年社圻裂今
　　　　本並無則非羅泌羅苹所見本也戰國䇿註
　　　　引竹書魏救中山塞胥口今本無之則非鮑
　　　　彪所見本也廣川書䟦引竹書秦穆公十一
　　　　年取靈丘今本無之則非董逌所見本也雖
　　　　其他證以竹書徃徃相合然𦙍征稱辰弗集
　　　　於房説命稱舊學於甘盤均出梅賾古文尚
　　　　書在西晉之後不應先見竹書豈亦明人抄
　　　　合諸書以為之如十六國春秋類歟沈約注
　　　　外又有小字夾行之注不知誰作中殷小庚
　　　　一條稱約案史記作太庚則亦當為約説考
　　　　元和郡縣志魏武定七年始置海州隋煬帝
　　　　時始置衞縣而注舜在鳴條一條稱今海州
　　　　夏啟十一年放武觀一條稱今頓丘衞縣則
　　　　非約語矣又所注惟五帝三王最詳他皆寥
　　　　寥而五帝三王皆全抄宋書符瑞志語約不
　　　　應既著於史又不易一字移而為此本之註
　　　　然則此注亦依托耳自明以來流傳已久姑
　　　　録之以備一説其偽則終不可掩也乾隆四
　　　　十二年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
