史記集解卷一百二十五
　　　　　　　　　　　　　宋　裴駰　撰
史記一百二十五
佞幸列傳第六十五
諺曰力田不如逢年善仕不如遇合(徐廣曰遇固/一作偶)無虚
言非獨女以色媚而仕宦亦有之昔以色幸者多矣至
漢興髙祖至暴抗也然籍孺以佞幸孝惠時有閎孺此
兩人非有才能徒以婉佞貴幸與上卧起公卿皆因關
説故孝惠時郎侍中皆冠鵕䴊貝帶(漢書音義曰鵕䴊/鳥名以毛羽飾冠)
(以貝/飾帶)傳脂粉化閎籍之屬也兩人徙家安陵孝文時中
寵臣士人則鄧通患者則趙同北宫伯子北宫伯子以
愛人長者而趙同以星氣幸常為文帝參乗鄧通無伎
能鄧通蜀郡南安人也(徐廣曰後/屬揵為)以濯舩為黄頭郎(徐/廣)
(曰著黄帽也駰案漢書音義曰善濯舩池中也一説能/持擢行舩也土水之母故施黄旄於舩頭因以名其郎)
(曰黄/頭郎)孝文帝夢欲上天不能有一黄頭郎從後推之上
天顧見其衣裻(徐廣曰一/無此字)帶後穿覺而之漸臺以夢中
陰目求推者郎即見鄧通其衣後穿夢中所見也召問
其名姓姓鄧氏名通文帝説焉尊幸之日異通亦愿謹
不好外交雖賜洗沐不欲出於是文帝賞賜通巨萬以
十數官至上大夫文帝時時如鄧通家遊戲然鄧通無
他能不能有所薦士獨自謹其身以媚上而已上使善
相者相通曰當貧餓死文帝曰能富通者在我也何謂
貧乎於是賜鄧通蜀嚴道銅山得自鑄錢鄧氏錢布天
下其富如此文帝嘗病癰鄧通常為帝唶吮之文帝不
樂從容問通曰天下誰最愛我者乎通曰宜莫如太子
太子入問病文帝使唶癰唶癰而色難之已而聞鄧通
常為帝唶吮之心慙由此怨通矣及文帝崩景帝立鄧
通免家居居無何人有告鄧通盜出徼外鑄錢下吏驗
問頗有之遂竟案盡沒入鄧通家尚負責數巨萬長公
主賜鄧通(韋昭曰景/帝姉也)吏輒隨沒入之一簪不得著身於
是長公主乃令假衣食竟不得名一錢寄死人家孝景
帝時中無寵臣然獨郎中令周文仁仁寵最過庸乃不
甚篤今天子中寵臣士人則韓王孫嫣宦者則李延年
　嫣者弓髙侯孽孫也(徐廣曰韓王信/之子頽當也)今上為膠東王
時嫣與上學書相愛及上為太子愈益親嫣嫣善騎射
善佞上即位欲事伐匈奴而嫣先習胡兵以故益尊貴
官至上大夫賞賜擬於鄧通時嫣常與上卧起江都王
入朝有詔得從入獵上林中天子車駕蹕道未行而先
使嫣乗副車從數十百騎騖馳視獸江都王望見以為
天子辟從者伏謁道傍嫣驅不見既過江都王怒為皇
太后泣曰請得歸國入宿衛比韓嫣太后由此嗛嫣(徐/廣)
(曰嗛讀與銜同/漢書作銜字)嫣侍上出入永巷不禁以姦聞皇太后
皇太后怒使使賜嫣死上為謝終不能得嫣遂死而案
道侯韓説其弟也亦佞幸　李延年中山人也父母及
身兄弟及女皆故倡也延年坐法腐給事狗中(徐廣曰/主獵犬)
(也/)而平陽公主言延年女弟善舞上見心説之及入永
巷而召貴延年延年善歌為變新聲而上方興天地祠
欲造樂詩歌弦之延年善承意弦次初詩其女弟亦幸
有子男延年佩二千石印號協聲律與上卧起甚貴幸
埓如韓嫣也(徐廣曰埓等也蜀都賦曰卓/鄭埓名又云埓者疇等之名)久之寖與中
人亂(徐廣曰一云坐/弟季與中人亂)出入驕恣及其女弟李夫人卒後
愛㢮則禽誅延年昆弟也自是之後内寵嬖臣大底外
戚之家然不足數也衛青霍去病亦以外戚貴幸然頗
用材能自進
太史公曰甚哉愛憎之時彌子瑕之行足以觀後人佞
幸矣雖百世可知也
　
　
　
　
　
　
　史記集解卷一百二十五
