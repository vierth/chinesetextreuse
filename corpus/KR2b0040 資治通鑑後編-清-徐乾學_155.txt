
　資治通鑑後編巻一百五十四
　　　　　　　　　　　刑部尚書徐乾學撰
　元紀二(起𤣥黓敦牂七月盡閼逄/涒灘十二月凡二年有竒)
　　世祖聖德神功文武皇帝
至元十九年秋七月戊午朔日有食之　立行樞宻院
於掦州鄂州　高麗國王請自造船一百五十艘助征
日本　戊辰令䝉古軍守江南者更番還家　壬申立
馬湖路總管府　八月江南水民饑者衆真定以南旱
民多流移和爾郭斯請所在官司發廪以賑從之　申
嚴以金飾車馬服御之禁　甲寅聖誕節是日還宫乙
夘御正殿受皇太子諸王百官朝賀　九月丁巳朔賑
真定飢民其流移江南者官給之糧使還鄉里　辛酉
俱藍國入貢海外諸蕃惟俱藍尤逺自泉州至其境約
十萬里招討使楊廷璧三往招之遂遣使貢寳貨及黑
猿一　壬戌敕官吏受賄及倉庫官侵盜臺察官知而
不糾者驗其輕重罪之中外官吏贓罪輕者杖決重者
處死言官緘黙與受贓者一體論罪仍詔諭天下　己
巳定雲南賦税用金為則以貝子折納毎金一錢直貝
子二十索　壬申敇平灤高麗耽羅及揚州隆興泉州
共造大小船三千艘　亦奚不薛之北蠻洞向世維兄
弟及散毛諸洞叛命四川行省就遣亦奚不薛軍前往
招撫之使與其主偕来　丁丑遣使括雲南所産金以
博囉為打金洞逹嚕噶齊　壬午詔諸路嵗貢儒吏各
一人中書省掾史有闕選樞宻院御史臺六部令史轉
用之令史則取諸路嵗貢之数仍詔諸路嵗貢儒吏儒
必通吏事吏必知經史者各道按察使舉亷能者陞等
遷叙　釐正選法置黒簿以籍阿哈瑪特黨人之名　初
阿哈瑪特用事併中書左右司為一以劉正為左右司員
外即及中書省奉㫖窮阿哈瑪特之黨捕正與參政匝哈
魯鼐等偕至帝前問曰汝等皆黨於阿哈瑪特能無罪乎
正曰臣未嘗阿附惟法是從耳㑹暮車駕還内俱械繫
於闕東隙地踰数日奸黨多伏誅復械繫正於拱衛司
和爾郭斯曰上嘗謂劉正衣白衣行炭穴十年可謂亷
潔者乃得免歸　冬十月辛夘以平章軍國重事耶律
鑄復為中書左丞相　丙申初立詹事院以旺扎勒為右
詹事賽音為左詹事　詔由大都至中灤中灤至𤓰州
設南北兩漕運司　乙巳罷屯田總管府以其事𨽻樞
宻院令管軍萬户兼之　庚戌詔兩廣福建五品以下
官從行省銓注　耶律鑄言有司官吏以采室女乘時
害民如令大郡嵗取三人小郡二人擇其可者厚賜其
父母否則遣還為宜從之　十一月丁夘襲封衍聖公
孔洙入覲以為國子祭酒兼提舉浙東學校孔子後自
宋南渡初其四十八代孫端友子玠寓衢州帝既滅宋
疑所立或言孔氏子孫寓衢者乃其宗子洙赴闕遜於
居曲阜者帝曰寕違榮而不違親真聖人後也遂有是
命就給俸禄與䕶持林廟　璽書詔以阿哈瑪特罪惡頒
告中外凡民間利病即與興除之　壬申以勢家為商
賈者阻遏官民船立沿河巡禁軍犯者没其家　十二
月壬辰中書左丞張文謙為樞宻副使　乙未殺宋丞
相信國公文天祥先是閩僧言土星犯帝座疑有變未
幾中山有狂人自稱宋主有兵千人欲取文丞相京師
亦有中山薛保住上匿名書告變言某日燒蓑城葦率
兩翼兵為亂丞相可無憂者時盗新殺阿哈瑪特遂撤蓑
城葦遷瀛國及宋宗室於上都疑丞相者天祥也乃召
天祥入帝諭之曰汝移所以事宋者事我我當以汝為
相天祥曰受宋㤙為宰相安事二姓願賜之一死足矣
帝猶未忍遽麾之使退左右力贊帝從其請乃詔有司
殺于燕京之柴市俄有詔使止之至則天祥死矣天祥
至柴市觀者萬人臨刑殊從容問市人曰孰南面或有
指之者即向南再拜而死年四十七其衣帶有贊曰孔
曰成仁孟曰取義惟其義盡所以仁至讀聖賢書所作
何事而今而後庻幾無愧南北人聞者皆為流涕天祥
妻歐陽氏曰我夫不負國我安忍負夫遂自剄死天祥
二子俱亡有同郡張于載者天祥友也天祥貴顯時屢
以官辟不就臨安既破天祥自廣還過吉州城下于載
來見曰丞相赴北于載當偕行既至燕寓天祥囚所側
近日以羙饌餽凡三年始終如一且潛製一櫝天祥受
刑日即以藏其首復訪求天祥妻歐陽氏於俘虜中俾
出焚其尸于載收拾骸骨襲以重囊與先所函櫝南歸
吉州付其家𦵏之(張于載字毅父事見輟/耕録劉辰翁之所紀也)適家人亦自
惠州奉天祥母曾氏柩同日至城下人以為忠孝所感
　史臣曰自古志士欲信大義於天下者不以成敗利
　鈍動其心君子命之曰仁以其合天理之正即人心
　之安爾宋德祐亡矣文天祥奉兩孱王﨑嶇嶺海以
　圗興復兵敗身執終不可屈而從容伏鑕就死如歸
　是其所欲有甚於生者可不謂之仁哉
　許有壬曰宋飬士三百年得人之盛軼唐漢而過之
　逺矣盛時忠賢雜遝人有餘力及天命已去人心已
　離有挺然獨出於百萬億生民之上而欲舉其已墜
　續其已絶使一時天下之人後乎百世之下洞知君
　臣大義之不可廢人心天理之未嘗泯其有功於名
　教為何如哉文天祥少年趠厲有經濟之志中為賈
　似道所沮廻翔外寮其以兵入援也大事去矣其付
　以鈞軸也降表具矣其往而議和也冀萬有一濟耳
　平生定力萬變不渝父母有疾雖不可為無不用藥
　之理天祥之語天祥之心也是以當死不死可為即
　為逸于淮振于海真不可為矣則惟有死耳可死矣
　而又不死非有他也等一死耳昔則在己今則在天
　一旦就義死如歸焉光明俊偉俯視一世顧膚敏祼
　将之士不知為何物也推此志也雖與嵩華爭高可
　也宋之亡守節不屈者有之而未有有為若天祥者
　事固不可以成敗論也
文天祥死之日大風掦沙天地晝晦帝臨朝歎曰文丞
相好男子不肯為吾用殺之誠可惜也自後連日隂晦
宫中白晝或秉燭行適正一天師張宗演來朝帝問之
對曰此殆殺文丞相所致也乃贈天祥特進金紫光禄
大夫開府儀同三司檢校太保中書平章政事廬陵郡
公諡忠武令僉樞宻院事王積翁書神主洒掃柴市設
壇祀之丞相博囉初行奠禮狂飈旋地起卷主入雲中
博囉等大驚改書曰宋少保右丞相信國公天始開霽
(此事據趙弼文/信公傳修之)　癸夘御史中丞崔彧言臺臣於國家
政事得失生民休戚百官邪正雖王公宰相亦宜糾察
近惟御史有言臣以為臺官皆當建言庻於國家有補
至於選用臺察官止由中書寜無偏黨之弊今宜令本
臺得自選任用漢人十六員䝉古人十六員相參巡歴
為宜既而江淮省臣有欲專恣而忌臺察之言者上議
欲以行臺隸行省詔廷臣雜議兵部尚書董文用曰御
史臺譬之卧虎虎雖未噬人人猶畏之今虚名僅存而
綱紀猶不振更加抑之則風采薾然無復可望矣從之
　浚濟州河　容城處士劉因天資絶人日記千百言
過目成誦初為經學究訓詁注釋之説歎曰聖人精義
殆不止此及見周邵程朱之書即曰我固謂其當有是
也愛諸葛孔明靜以修身之語表所居曰靜修是嵗布
呼密薦之徴至擢右贊善大夫尋以繼母老辭歸俸給
一無所受　大都之糧仰給江南者自浙西涉江淮由
黄河泝流至中欒自中欒陸運至淇門入御河以至京
師又或由大清河至利津入海或開膠莱河以通海勞
費不貲卒無成功宋季有海盜朱清者嘗為富家傭殺
其主亡入海島與其徒張瑄乗舟抄掠海上備知海道
曲折尋就招懐為防海義民巴延滅宋時遣清等載宋
庫藏諸物從海道入京師授金符千戸二人遂言海運
可通乃命上海總管羅璧暨清等造平底海船六十艘
運糧四萬六千餘石由海道至京師初蘭谿金履祥以
襄樊之師日急宋人坐視不敢救因進牽制擣虚之策
請以重兵由海道直趨燕薊則襄樊之師將不攻而解
且備叙海舶所經凡州郡縣邑下至巨洋别島難易逺
近歴歴可據以行宋終莫䏻用及是清等獻海運之利
而所由海道視履祥先所上書咫尺無異人始服其學
之精覈然清等創行海洋沿山求嶼風信失時踰年始
至直沽朝廷未知其利仍立京畿江淮都漕運司二各
置分司以督綱運每嵗令江淮漕運司運糧至中欒京
畿漕運司自中欒運至大都
　陶宗儀曰國朝海運糧儲自朱清張瑄始以為古來
　未嘗有此按杜工部詩出塞云漁陽豪侠地擊鼓吹
　笙竽雲帆轉遼海稉稲来東吴又昔游云幽燕盛用
　武供給亦勞哉吳門持粟帛汎海凌蓬萊則唐時已
　有海運矣朱張特舉行耳
帝以所籍入權臣家婦賜後衛親軍副都指揮使元臣
元臣辭曰臣家世清素不敢自汚帝嘉歎不已元臣别
名哈喇哈遜契丹人鎮國上将軍邁努之子霸州元帥
伊喇訥哷之孫也　僉樞宻院事趙良弼屢以疾辭得
㫖居懐孟良弼别業在溫縣故有地三千畆乃析為二
六與懐州四與孟州皆永𨽻廟學以贍生徒自以出身
儒素示不忘本也或問為治良弼曰必有忍其乃有濟
人性易發而難制者惟怒為甚必克己然後可以制怒
必順理然後可以忘怒䏻忍所難忍容所難容事斯濟
矣　建寕路管軍縂管黄華叛衆幾十萬稱祥興五年
髙興與戰于鉛山破其軍獲八千人　太平宣徽羣盜
起行管軍萬戸張珪討之數為賊所敗卒有殺民家豕
而并傷其主者珪曰此軍之所以敗也斬其卒悉平諸
盜
二十年春正月己未立鴻吉哩氏為皇后時帝春秋高
后頗預朝政相臣常不得見帝輒因后以奏事初鴻吉
哩之族從太祖起兵有功尋立其女為后遂與約曰鴻
吉哩氏生女世以為后生男世尚公主故元世諸后多
其族焉　癸亥敕藥爾哈領軍征緬國　乙丑和爾郭
斯言去冬中山府奸民薛保珠為匿名書來上妄效東
方朔書欺罔朝廷希覬官賞敇誅之又言自今應訴事
者必須實書其事赴省臺陳告其敢以匿名書告事重
者處死輕者流逺方能發其事者給犯人妻子仍以鈔
賞之又阿哈瑪特專政時衙門太冗虚費俸禄宜依劉秉
忠許衡所定併省為便皆從之　設務農司　敇諸事
赴省臺訴之理決不平者許詣登聞鼓院擊鼓以聞
預備征日本軍糧令高麗國備二十萬石以安塔哈依
舊為征東行省丞相丙寅發五衛軍二萬人征日本召
太常少卿汪忠良擇日出師忠良奏曰僻陋海隅何足
勞天戈不聽時帝意甚決朝臣無敢諫者淮西行省右
丞昻吉爾上䟽曰臣聞兵以氣為主而上下同欲者勝
比者連事外夷三軍屢衂不可以言氣海内騷然一遇
調發上下愁怨非所謂同欲也請罷兵息民南臺御史
大夫相威亦遣使入奏曰倭不奉職貢可伐而不可恕
可緩而不可急向者師行期迫戰船不堅前車已覆後
當改轍今為之計預修戰艦訓練士卒耀兵揚武使彼
聞之深自備禦遲以嵗月俟其疲怠出其不意乗風疾
往一舉而下萬全之䇿也帝皆不聽　丙寅御史臺言
燕南河北山東去嵗旱災按察司已嘗閲視而中書不
為奏免税糧民何以堪詔令有司權停勿徴仍諭自今
管民官凡有災傷過時不申及按察司不即行視者皆
罪之　河北流民渡河求食朝廷遣使者集官屬絶河
止之按察副使程思亷曰民急就食豈得已哉天下一
家河南河北皆吾民也亟令縱之且曰雖得罪死不恨
章上不之罪也　刑部尚書崔彧上䟽言時政十八事
帝命中書行其數事餘與御史大夫伊實特穆爾議行
之彧又言江南盜賊相挻而起凡二百餘所皆由拘刷
水手興造海船民不聊生激而成變日本之役宜姑止
之又江西四省軍需宜量民力勿强以土産所無凡給
物價與民者必以實召募水手當從其所欲伺民氣稍
蘇我力粗備三二年後東征未晚也帝以為不切曰爾
之所言如射然挽弓雖可觀發矢則非是矣彧又言昨
中書奉㫖差官度量大都州縣地畆本以革權勢兼并
之弊欲其明白不得不於軍民諸色人戸通行覈實又
因取勘畜牧數目初意本非擾民而近者浮言胥動恐
失農時乞降㫖省諭詔中書即行之又言各路每嵗選
取室女宜罷宋文思院小口斛出入官糧無所容𨼆宜
頒行皆從之　丁夘巴延岱等伐船材于烈堝都山乾
山凡十四萬二千有竒起諸軍貼戸年及丁者五千人
民夫三千人運之　命右丞錫里特穆爾及萬戸三十
五人蒙古軍習舟師者二千人特黙齊萬人習水戰者
五百人征日本　壬午改廣東提刑按察司為海北廣
東道廣西按察司為廣西海北道福建按察司為福建
閩海道鞏昌按察司為河西隴北道　二月辛丑定軍
官選法立官吏贓罪法　癸丑諭中書省大事奏聞小
事便宜行之毋致稽緩　三月己未御史臺臣言平灤
造船五臺山造寺伐木及南城建新寺凡役四萬人乞
罷之詔伐木建寺即罷之造船一事其與省臣議前後
衛軍自願征日本者命選留五衛漢軍千餘其新附軍
令悉行　乙丑命烏努呼都岱往揚州録囚其江北重
囚謫征日本　立雲南按察司照刷行省文巻　罷淮
安等處淘金官惟計戸取金　丙寅帝如上都　丁夘
增置䝉古監察御史六員　廣州新㑹縣林桂芳趙良
鈐等聚衆偽號羅平國稱延康年號官軍擒之伏誅餘
黨悉平　罷福建道宣慰司復立行中書省于漳州
夏四月庚寅以侍衛親軍二萬人助征日本　壬辰安
塔哈求軍官習舟楫者同征日本命元帥張林招討張
瑄總管朱清等行以高麗王就領行省規畫日本事宜
　甲午禁近侍為人求官紊亂選法　申嚴酒禁有私
造者財産女子沒官犯人配役　申私鹽之禁許按察
司糾察鹽司　五月己未免五衛軍征日本發萬人赴
上都縱平灤造船軍歸耕撥大都見管軍代役　占城
行省右丞索多率戰船千艘岀廣州浮海伐占城占城
迎戰兵號二十萬索多率敢死士擊之斬首并溺死者
五萬餘人又敗之于大浪湖斬首六萬級占城降索多
造木為城闢田以耕伐烏里越里諸小夷皆下之積穀
十五萬以給軍　六月戊子以征日本民間騷動盜賊
竊發呼圗特穆爾䝉固岱乞益兵禦㓂詔以興國江州
軍付之　初定官吏贓罪法自五十貫以上皆決杖除
名不叙百貫以上者死崔彧言今百官月俸不能副贍
飬之資難責以亷勤之操宜更議增庻官月俸所增俸
鈔惟賦之於民官吏不貪民必受惠其有以貪抵罪亦
復何辭從之己丑詔增内外官吏俸給　初思播以南
施黔鼎澧辰沅之界九溪十八洞蠻獠叛服不常詔四
川行省討之參政竒爾濟蘓宣慰使阿爾呼蘭等鑿山
開道分兵並進諸蠻伏險以拒然衆寡不敵多就擒戮
其酋長内附赴闕辛亥詔分其地立州縣聽順元路宣
慰司節制　秋七月丙辰諭安塔哈所造征日本船宜
少緩之所拘商船其悉給還　丙寅開雲南驛路　丁
夘罷淮南淘金司以其戸還民籍　八月癸未以明理
察平章軍國重事商議公事　立懐来淘金司　丁未
浙西道宣慰使史弼言頃以征日本船五百艘科諸民
間民病之宜取阿巴齊所有船修理以付安塔哈庻寛
民力并給鈔於沿海募水手從之　濟州新開河成立
都漕運司　九月戊午哈喇岱等招降象山縣海賊尤
宗祖等九千五百九十二人海道以寜　壬戌調黎兵
同征日本　辛未以嵗登開諸路酒禁　戊寅史弼陳
弭盜之䇿為首及同謀者死餘屯田淮上帝然其言詔
以其事付弼賊黨耕種内地其妻孥送京師以給鷹坊
人等　冬十月壬辰帝至自上都　庚子左丞相耶律
鑄坐不納職印妄奏東平人聚謀為逆間諜幕僚及
黨罪囚阿里舒遂罷免仍没其家貲之半徙居山後
黄華犯崇安浦城等縣圍建寕府命征東行省左丞劉
國傑以其兵㑹江淮參政巴延等討之國傑攻破赤巖
寨華投火死餘衆皆潰福建行省左丞呼喇蘓将兵來
㑹梧桐川欲搜賊潰去者盡殺之國傑曰首亂者華也
餘皆脅從招諭不歸誅之未晚未幾衆果出降　十一
月丁巳命各省印授時厯　丁丑禁雲南管課官於常
額外多取餘錢戊寅禁雲南權勢多取債息仍禁沒人
口為奴及黥其面者　十二月辛夘以中書參議温迪
罕圗嚕哈亷貧不阿附權勢賜鈔百錠　丙午罷雲南
造賣金箔規措所又罷都元帥府及重設官吏　定質
子令凡大官子弟遣赴京師　樞宻副使張文謙卒文
謙為人剛明簡重凡所陳於上前莫非堯舜仁義之道
數忤權倖而是非得喪一不以經意家惟藏書數萬巻
尤以引薦人才為己任時論益以是多之　是嵗用王
積翁議令阿巴齊等廣開新河以通漕運然新河候潮
以入船多損壊民亦苦之而䝉固岱言海運之舟悉至
於是罷新開河頗事海運立萬戸府二以朱清為中萬
戸張瑄為千戸䝉固岱為萬戸府逹嚕噶齊未幾又分
新河軍士水手及船於揚州平欒兩處運糧命三省造
船二千艘於濟州河運糧猶未專於海道也　有江南
人言宋宗室反者命遣使捕至闕下東宫宿衛士阿嚕
威薩里趣入諫曰言者必妄使不可遣帝曰卿何以言
之對曰若果反郡縣何以不知言者不由郡縣而言之
闕庭必其仇也且江南初定民疑未附一旦以小民浮
言輒捕之恐人人自危徒中言者之計帝悟立召使者
還俾械繫言者下郡治之言者立伏果以嘗貸錢不從
誣之帝曰非卿言幾誤但恨用卿晚耳自是命日侍左
右　湖南北盜賊乘舟縱横刧掠行省平章哈喇哈遜
患之右丞圖呼嚕曰樹茂鳥集樹伐則散戮一人足矣
盗首喬大使者居九江郡守伊喇瑪卜丹取賂蔽之遣使
擒以来獄成殺而令諸市羣盜頓息　江淮行省宣使
郄顯李兼愬平章䝉固岱不法有詔勿問仍以顯等付
䝉固岱鞫之繫於獄必抵以死江南行臺監察御史申
屠致逺慮囚浙西知其寃狀将縱之䝉固岱脅之以勢
致逺不為動親脫顯等械使從軍自贖
二十一年春正月乙夘帝御大明殿羣臣上尊號曰憲
天述道仁文義武大光孝皇帝時議欲大赦參知政事
張雄飛諫曰古人言無赦之國其刑必平故赦者不平
之政也聖明在上豈宜數赦帝嘉納之遂止下輕刑之
詔　丁巳敇自今凡奏事者必先語同列以所奏既奏
其所奉㫖云何令同列知而後書之簿不明以告而輒
書簿者杖筆且齊　丁夘建都王烏䝉及金齒一十二
部俱降建都先為緬所制欲降未能時諸王相輝和爾
及行省右丞塔卜參知政事伊實徳濟分道征緬於阿
昔阿禾兩江造船二百艘順流攻之拔江頭城令都元
帥袁世安戍之遂遣使招諭緬王不應建都太公城乃
其巢穴遂水陸並進攻太公城拔之故至是皆降　庚
午立江淮荆湖江西四川行樞宻院治建康鄂州撫州
成都　甲戍遣王積翁齎詔使日本取道慶元航海帝
以其俗尚佛命補陀僧如智同往至日本境舟人有不
願行者共謀殺積翁　丁丑雲南諸路按察司官陛辭
詔諭之曰卿至彼當宣明朕意勿求貨財名成則貨財
隨之徇財則必失其名而性命亦不可保矣　二月辛
巳浚掦州漕河　罷高麗造征日本船　己亥放檀州
淘金五百人還家　丁未括江南樂工　命安塔哈發
兵萬五千人船二百艘助征占城船不足命江西省益
之　戊申徙江淮行省于杭州徙浙西宣慰司于平江
省黄州宣慰司入淮西道　立法輪竿于大内萬壽山
高百尺　漳州盜起命江浙行省調兵進討秦州總管
劉發有罪嘗欲歸黄華事覺伏誅　遷故宋宗室及其
大臣之仕者於内地　三月丁巳皇子北平王訥穆哈
至自北邊王以至元八年建幕庭於和林北伊埒穆爾
之地留七年至是始歸右丞相安圗繼至　丙寅帝如
上都　夏四月己亥涿州巨馬河決衝突三十餘里
壬寅江淮行省進各翼童男女百人　戊申高麗王王
睶及公主以其世子謜來朝　呼圗特穆爾征緬之師
為賊衝潰敇發思播田楊二家軍二千從征緬　雲南
行省為破緬國江頭城進童男女八十人　五月癸丑
樞宻院臣言索多潰軍已令李恒收集江淮江西兩省
潰軍别遣使招諭凡至者皆給之糧舟楫損者修之以
俟阿里哈雅調用從之　戊午敇中書省奏目文册及
宣命劄付並用蒙古書不許用輝和爾字元自創業以
来不用中國之字自制䝉古書用之括以四十八字母
凡平上去入聲同一音者通以一字攝之故一字毎十
數用極礙義理然國人習而不察不知其非也又有輝
和爾字尤為無理亦與蒙古字並行於國中故文書煩
雜奸偽難窮至是始禁用之輝和爾者元人之雜種也
蓋䝉古之初曰韃靼與回回國雜處而實二種韃靼回
回各自娶其種女為妻後不能無亂則凡韃靼為父回
回為母者號曰輝和爾種又自制字而用之所謂回回
者即唐之回紇也其先猪種故世世不食猪肉其人勇
悍善戰帝之滅宋多得其力又兵器之有砲始於回回
號曰回回砲砲石大數尺火力所及勢極猛迅墜地猶
陷深三四尺以㯶櫚皮結網懸覆城上可以禦之　乙
丑蠲江南今年田賦十分之二其十八年以前逋欠未
徴者盡免之　阿嚕呼努言曩於江南民戶中撥匠戸
三十萬其無藝業者多今已選定諸色工匠餘十九萬
九百餘戶宜縱令為民從之　庚午荆湖占城行省以
兵進據烏馬境地近安南請益兵命鄂州逹嚕噶齊趙
翥等奉璽書往諭安南　河間任丘縣民李移住謀叛
事覺伏誅　括天下私藏天文圗䜟太乙雷公式七曜
厯推背圗苖太監厯有私習及收匿者罪之　閏月丙
戌行御史臺自揚州遷于杭州　丙午以侍衛親軍萬
人修大都城　六月壬子遣使分道尋訪測驗晷景日
月交食厯法　增官吏俸以十分為率不及一錠者量
增五分　甲寅封皇子托歡為鎮南王駐鄂州　庚申
改䝉古都元帥府為蒙古都萬戸府　秋七月己夘中
書省臣言宰相之名不宜輕授今占城省臣已及七人
宜汰之詔軍官勿𢃄相銜　戊子詔鎮南王托歡征占
城帝怒占城叛服不常命托歡與左丞李恒往㑹索多
兵進擊之復以安南通謀占城令軍行假道於其國且
徴其糧餉以給軍　八月己酉御史臺臣言無籍之徒
願從軍殺掠者初假之以張渡江兵威今各持弓矢剽
劫平民若不分𨽻各翼恐生他變詔遣之還家　辛亥
占城國王遣使奉表乞回索多軍願以土産嵗修職貢
　庚午帝至自上都　九月甲申京師地震　籍嘉木
揚喇勒智發宋陵所收金銀寳噐修天衣寺其飲器則
賜帝師盖西僧欲得帝王髑髏以厭勝致富也　侍衛
士阿嚕威薩里擢朝列大夫左侍儀奉御遂勸帝治天
下必用儒術宜招致山澤道藝之士以備任使帝嘉納
之遣使求賢置集賢館以待之是月命阿嚕威薩里領
館事辭曰陛下初置集賢以待士宜擇重望大臣領之
以新觀聽請以司徒色勒敏領其事帝從之仍以阿嚕
威薩里為集賢館學士兼太史院事士之應詔者盡命
館穀之凡飲食供帳車服之盛皆喜過望其弗稱㫖者
亦請加賚而遣之有官於宣徽者欲隂敗其事故盛陳
所給廪餼於内前冀帝見之帝果過而問焉對曰此一
士之日給也帝怒曰汝欲使朕見而損之乎十倍此以
待天下士猶恐不至况欲損之誰肯至者阿嚕威薩里
又言於帝曰國學人材之本立國子監置博士弟子貟
宜優其廪餼使學者日盛從之　冬十月丁夘以招討
使張萬為征緬招討使　戊辰立常平倉以五十萬石
價鈔給之　十一月戊子命北京宣慰司修灤河道
庚子以范文虎為中書左丞商量樞宻院事　辛丑和
爾郭斯黙珠丹張雄飛温徳亨並罷安圗復為中書右
丞相以前江西𣙜茶運使盧世榮為右丞前御史中丞
史樞為左丞布呼嚕伊蘓哈雅薩迪音並參知政事前
戸部尚書拜珠參議中書省事世榮大名人阿哈瑪特專
政世榮以賄進為江西𣙜茶運使後以罪廢阿哈瑪特死
朝臣諱言利無可副上意者總制院使僧格薦世榮有
才術謂能救鈔法增課額上可裕國下不損民帝召見
奏對稱㫖令與中書廷辨所欲行和爾郭斯等守正不
撓為强詞所勝皆罷去故復起安圗而世榮擢右丞史
樞等皆世榮所薦也初安圖與北平王被海都拘之十
年始得還有譖其嘗受海都官爵者帝怒斷事官石天
麟亦自海都部中還奏曰海都實宗親偶有違言非仇
敵比安圗不拒絶之所以釋其疑心導其臣順也帝怒
方解雄飛剛直亷慎始終一節嘗召見便殿語之曰聞
卿貧甚今特賜卿白金二千五百兩鈔二千五百貫既
出又加賜黄金五十兩雄飛拜受封識藏於家及其罷
政阿哈瑪特之黨矯詔追奪之或有勸雄飛自辨者雄飛
曰上以老臣亷故賜臣然臣未嘗敢輕用而封識以俟
者正慮今日耳又可自辨乎尋起為燕南河北道宣慰
使卒安圗之再入相也力辭不允遂往決於祈志誠志
誠曰昔與子同列者何人今同列者何人安圗悟入見
辭曰臣昔為宰相年尚少幸不失陛下事者丞佐皆臣
所師友今事臣者皆進與臣俱則臣之為政能有加於
前乎帝曰誰為卿言是對曰祈真人帝歎異者乆之志
誠丘處機之四傳弟子也居雲州金閣山道譽甚著安
圗初為相嘗過而問之志誠告以修身治世之要故其
為相也以清靜忠厚為主及罷還第退然若無與於世
者人以為有得於志誠之言云　盧世榮既入中書即
日奉詔理鈔法之弊自謂其生財有法用其法當賦倍
增而民不擾詔下㑹議人無敢言者翰林學士董用文
謂曰此錢取於右丞家耶将取之民耶取於右丞之家
則吾不知若取於民則有説矣牧羊者嵗常兩剪其毛
今牧人日剪以獻主者固悦其得毛之多然羊無以避
寒熱即死且盡毛又可得乎民財有限右丞将盡取之
得無有日剪其毛之患乎世榮不能對議者出皆謝用
文曰君以一言折聚斂之臣而厚邦本真仁人之言哉
　至元初丞相史天澤學士承㫖王鶚等屢請以科舉
取士詔令中書議定程式未及施行至是和爾郭斯與
留夢炎等復言天下習儒者少而由刀筆吏得官者多
帝曰将若之何對曰惟貢舉取士為便凡䝉古之士及
儒吏隂陽醫術皆令試舉則用心為學矣方下中書省
議而和爾郭斯罷事遂寢　十二月甲辰朔中書省臣
言江南官田為權豪寺觀欺隱者多宜免其積年收入
限以日期聽人首實踰限為人所告者徴以其半給告
者從之　乙巳御史中丞崔彧言盧世榮不可為相帝
大怒下彧吏欲致之法尋罷之　以丁壯萬人開神山
河立萬戸府以總之　癸亥盧世榮言京師富戸釀酒
價高而味薄以致課不時輸宜一切禁罷官自酤賣向
之嵗課一月可辦從之　癸酉命翰林承㫖色勒敏翰
林集賢大學士許國禎集諸路醫學教授增修本草
是月鎮南王托歡軍至安南殺其守兵分六道以進安
南興道王以兵拒于萬劫進擊敗之萬戶倪閏戰死于
劉邨　安圗言於帝曰阿哈瑪特專政十年親故迎合者
往往驟進據顯位獨劉宣張孔孫二人恬守故常終始
如一乃除宣吏部尚書孔孫禮部侍即　是嵗召燕南
河北道按察使布呼密參議中書省事時盧世榮阿附
僧格言能用已則國賦可十倍於舊帝以問布呼密對
曰自昔聚斂之臣如桑𢎞羊宇文融之徒操利術以惑
時君始者莫不謂之忠及其罪稔惡著國與民俱困雖
悔何及臣願陛下無納其説帝不聽布呼密遂辭參議
不拜　湖廣平章政事約蘓穆爾貪縱淫虐誅求無厭或
妄言初歸附時州縣長吏及吏胥富人比屋斂銀将輸
之官銀已具而事遂中止約蘓穆爾即下令責民自實使
者旁午隨地置獄株連蔓引備極惨酷民以考掠瘐死
者載道所獲不貲約蘓穆爾盡掩有之有使至永州判官
烏古遜澤戒吏美供帳豐酒食務順適其意使者感愧
無所發其毒因間以利害曉之一郡由是獲安盗起寳
慶武岡皆永旁郡也行省遣澤討平之俘獲五百餘人
簡出其詿誤者百有五十人上書言狀誅其首惡者三
十一人餘得減死澤臨潢人其先女真烏古遜因以為
氏　權臣有欲以均輸法益國賦者慮按察司撓其事
請令與轉運司併為一職詔集羣臣議之左賛善大夫
𤓰爾佳之竒言按察司者控制諸路發擿姦伏責任匪輕
若使理財則心勞事冗将彌縫自救之不暇又安䏻繩
糾他人哉併之弗便事遂寢之竒滕州人其先出女真
加古部後稱為𤓰爾佳
　
　
　
　
　
　
　
　
　
　
　
　
　
　資治通鑑後編巻一百五十四
