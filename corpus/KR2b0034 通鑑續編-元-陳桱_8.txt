
　通鑑續編卷七
　　　　　　　　　　　　　元　陳桱　撰
(甲/申)四年(契丹重熈/十三年)春三月詔天下州縣立學(詔曰儒者/通天地人)
　(之理明古今治亂之原可謂博矣然學者不得騁其/說而有司務先聲病章句以拘牽之則吾豪傑竒偉)
　(之士何以奮焉士以純明朴茂之美而無斆學養成/之法使與不肖並進則夫懿德敏行何以見焉此取)
　(士之甚弊而學者自以為患夫遇人以薄者不可貴/人以厚也今朕建學興善以尊子大夫之行更制革)
　(弊以盡學者之才有司其務嚴訓導精察舉以稱朕/意學者其進德修業無失其時其令州若縣皆立學)
　(本道使者選部屬官為教授員不足取於郷里宿學/有道業者由是州郡奉詔興學而士有勸服儒術者)
　(不可勝/數矣)更定科舉法(科舉進士明經諸科之外又有/特奏名别頭試之目特奏名者)
　(始于晉天福中以士之貢于鄉而屢絀于禮部或廷/試所不録者積前後舉數參其年而差等之遇親䇿)
　(士則别籍其名以奏徑許赴試至咸平三年是科至/九百餘人焉别頭試者士有親戚仕本州或為發解)
　(官及侍親逺宦距本州二千里令轉運司類試以十/率之取三人以貢焉宋之取才惟進士諸科名卿鉅)
　(公皆由此選帝自即位以來尤嚮用之登上第者不/數年輒赫然顯貴范仲淹參知政事意欲復古勸學)
　(數言興學校本行實詔近臣議宋祁等言教不本於/學校士不察於鄉里則不能覈名實有司束以聲病)
　(學者専于記誦則不足盡人材參考衆說擇其便于/今者莫若使士皆土著而教之於學校然後州縣察)
　(其履行則學者修飭矣乃詔州縣立學士須在學三/百日乃聽預秋賦舊嘗充賦者百日而止試于州者)
　(令相保任有匿服犯刑虧行冒名等禁三場先䇿次/論次詩賦通考為去取而罷帖經墨義士通經術願)
　(對大義者/數十道)契丹党項諸部叛附于夏(元昊侵党項契/丹遣延昌宫使)
　(髙嘉努讓之元昊不聽命党項等部及夾山部落呆/兒族一百户與山西部族節度使庫哩皆叛契丹降)
　(于元/昊)夏四月作太學五月帝謁孔子(判國子監王拱/辰田况王洙余)
　(靖等言漢太學二百四十房千八百室生徒三萬人/唐學舍亦千二百間今取才養士之法盛矣而國子)
　(監才二百楹制度狹小不足以容詔以錫慶院為太/學置内舍生二百人講殿既備帝謁孔子故事止肅)
　(揖帝特再拜賜直講孫復五品服初海陵人胡瑗為/湖州教授訓人有法科條纎悉備具以身率先雖盛)
　(暑必公服坐堂上嚴師弟子之禮視諸生如其子弟/諸生亦信愛如其父兄從之㳺者常數百人時方尚)
　(詞賦湖學獨立經義治事齋以敦實學及/興太學詔下湖州取其法著為令式云)契丹伐党
　項夏人救之○曩霄來降(元昊遣使上誓表言兩失/和好遂歴七年立誓自今)
　(願藏盟府其前日所掠將校民戸各不復還自此有/邉人逃亡亦毋得襲逐臣近以本國城砦進納朝廷)
　(其栲栳䥥刀南安承平故地及他邊境蕃漢所居乞/畫中為界於内聽築城堡凡嵗賜銀綺絹茶二十五)
　(萬五千乞如常數臣不復以他相干乞頒誓詔葢欲/世世遵守永以為好儻君親之義不存或臣子之心)
　(渝變當使宗祀/不永子孫罹殃)六月詔范仲淹宣撫陜西河東(初/仲)
　(淹以忤吕夷簡放逐者數年帝以其士望所屬拔起/而大用之倚以為治中外想望其功業仲淹亦以天)
　(下為己任與富弼同心輔政裁削倖濫考覆官吏日/夜謀慮興致太平然更張無漸規模濶大論者籍籍)
　(及按察使出多所舉劾衆心不悦任子之思薄磨勘/之法宻僥倖者不便由是謗毀稍行夏竦既怨石介)
　(因與其黨造為黨論目杜衍歐陽修及仲淹為黨人/且偽作介為富弼撰廢立詔草飛語上聞弼與仲淹)
　(懽適聞契丹伐夏遂請行邉仲淹既/去朝攻者益急帝心不能無疑矣)契丹命耶律古
　雲耶律庶成等修國史○秋七月契丹使耶律髙嘉
　努來(契丹主以夏援党項之故徵諸道兵將討元昊/遣延昌宫使髙嘉努告于宋曰請為中國討賊)
　(慎無與和也帝疑契丹與元昊同謀以見欺欲調發/為備富弼曰契丹實有怨于元昊耳保無他也乃止)
　八月詔富弼宣撫河北(從弼請也弼及范仲淹既去/石介不自安亦請外得濮州)
　(通/判)余靖如契丹(時朝廷欲加元昊封冊而契丹之使/適至帝召羣臣議之知制誥余靖言)
　(契丹挾詐不可輕許乃命靖致贐禮/且覘其誠否而留夏國封冊不發)九月晏殊罷(殊/平)
　(居好賢及為相務進人材故省院臺閣皆極一時之/選至是歐陽修出為河北都轉運使諫官奏留之殊)
　(獨不許孫甫蔡襄因上言殊為李宸妃碑不言生帝/又役官兵治僦舍以規利乃降授工部尚書出知潁)
　(州殊剛簡清儉善於知人博學洽/聞文章贍麗應用不窮為世推重)以杜衍平章事兼
　樞宻使賈昌朝為樞宻使陳執中參知政事(衍在樞/宻每有)
　(内降率寢格不行積詔㫖至十數輒納帝前帝嘗語/歐陽修曰外人還有知杜衍封還内降耶几有求於)
　(朕每以衍不可告之也/而止者多於所封還)契丹主伐夏冬十月曩霄誘而
　敗之契丹及夏平(九月契丹主會師于九十九泉遣/太弟重元將騎七千為先鋒出南)
　(路樞宻使蕭惠將騎六萬出北路契丹主自帥騎兵/十萬繼進濟河長驅入夏境四百里不見敵據得勝)
　(寺南壁以待蕭惠與元昊戰于賀蘭山北敗之元昊/見契丹兵盛乃上表謝罪退師十里請收叛黨以獻)
　(且進方物契丹主遣樞宻副使蕭革迓之而進軍次/于河曲元昊親率党項三部以待罪契丹命革詰其)
　(納叛背盟之故賜之酒許其自新蕭惠以為大軍既/集宜加討伐不可許和契丹主猶豫未决元昊以未)
　(得成言又退師三十里以俟凡三退將百里每退必/赭其地契丹馬無所食因許之和元昊乃遷延以老)
　(之度其馬飢士疲因縱兵急攻蕭惠營敗之乘勝攻/南壁契丹主大敗從數騎走得免元昊入樞宻使蕭)
　(孝友砦執駙馬蕭呼圖克以去已而遣使歸其先所俘/獲契丹亦遣所留夏使還之十一月契丹主班師還)
　(十二月呼圖/克歸契丹)遣使如夏州(遣使賜元昊誓詔曰朕臨制/四海廓地萬里西夏之土世)
　(以為胙今乃納忠悔咎表于信誓質之日月要之鬼/神及諸子孫無有渝變申復懇至朕甚嘉之俯閲來)
　(誓一皆/如約)十一月詔戒朋黨相訐○契丹城雲州為西
　京大同府(雲州即雲中也於是契丹境内凡五京六/州軍城百五十六縣二百九部族五千二)
　(屬國六十東至于海西至金山暨于流沙北至/臚胊河南至白溝幅貟萬里契丹之至盛也)十二
　月余靖還自契丹○冊曩霄為夏國主(余靖還知契/丹已與夏和)
　(帝乃遣尚書貟外郎張子奭充冊禮使仍賜對衣黄/金帶銀鞍勒馬銀二萬两絹二萬匹茶二萬斤冊以)
　(漆書竹冊籍以天下樂錦金塗銀印方二寸一分文/曰夏國主印錦綬約稱臣奉正朔改所賜敕書為詔)
　(而不名許自置官屬使至京就驛貿賣宴坐朶殿使/至其國相見用賔客禮嵗賜銀絹茶綵共二十五萬)
　(五千置𣙜塲於保安軍及髙平砦第不通青鹽命國/子博士髙良夫等會夏人畫疆界然宋使徃止留館)
　(宥州終不復至興靈而/元昊帝其國中自若也)
(乙/酉)五年(契丹重熈/十四年)春正月范仲淹富弼罷(仲淹内剛外/和政尚忠厚)
　(汎愛樂善及其去也咸惜其當朝不久莫能成先憂/後樂之志性至孝好施予置義莊里中以贍宗族海)
　(内之人無不/敬慕其德焉)杜衍罷(衍好薦引賢士而沮止僥倖羣/小咸怨御史中丞王拱辰之黨)
　(尤嫉之衍婿蘇舜欽易簡子世慷慨有大志能文章/論議稍侵權貴衆不能容時監進奏院循前例祠神)
　(以妓樂娯賔集賢校理王益柔曙之子也於席上戲/作傲歌拱辰聞之以二人皆范仲淹所薦而舜欽又)
　(衍懿親欲因是以傾衍及仲淹乃諷御史魚周詢劉/元瑜舉劾其事䟽上拱辰及張方平列狀請誅益柔)
　(章得象晏殊無可否賈昌朝隂主之韓𤦺言于帝曰/益柔狂語何足深討方平等皆陛下近臣今西陲用)
　(兵大事何限一不為陛下論列而同狀攻一王益柔/此其意可見矣帝感悟乃止黜益柔監復州酒税而)
　(除舜欽名同席被斥者十餘人皆知名之士拱辰喜/曰吾一舉網盡矣舜欽既得罪衍由是不安求去不)
　(許而拱辰遂見譏於公議及諫官錢明逸論范仲淹/富弼帝欲罷二人而衍獨左右之帝不悦二人既罷)
　(翰林學士丁度有憾於衍因置書指衍與二人為朋/比衍竟坐是出知兖州衍清介有大節其去也君子)
　(惜/之)以賈昌朝平章事兼樞宻使王貽永為樞宻使宋
　庠參知政事吳育龎籍為樞宻副使○罷磨勘䕃子
　新法○三月韓琦罷(范仲淹富弼罷去𤦺不能獨居/上疏辨析不報初陜西四路總)
　(管鄭戩遣靜邉砦主劉滬著作佐郎董士亷城水洛/以通秦渭援兵知渭州尹洙以為前此屢困于賊者)
　(正由城砦多而兵勢分也今又益城不可奏罷其役/會戩罷而扈等督役如故洙不平召滬等還滬又不)
　(至洙以張忠代之滬不受代洙乃諭禆將狄青徃械/滬及士亷下吏而罷水洛之役戩論奏不已𤦺是洙)
　(而朝議右戩竟徙洙知慶州釋滬等獄而復城水洛/𤦺乃請外遂出知揚州河東轉運使歐陽修上疏曰)
　(杜衍范仲淹韓琦富弼天下皆知其有可用之賢而/不聞其有可罷之罪正士在朝羣邪所忌謀臣不用)
　(敵國之福也竊為陛下惜之羣邪益忌修因其孤甥/張氏獄傳致修罪左遷知滁州洙博學有識度以為)
　(自唐以來文格卑弱至桞開始為古文而世未知宗/尚乃與穆修復振起之為文簡而有法元昊反洙未)
　(甞不在兵間故於西/事尤為練習未幾卒)罷科舉新法(范仲淹既去執政/以新定科舉入學)
　(預試為不便且言詩賦聲病易考而䇿論汗漫難知/祖宗以來莫之有改且得人甞多矣天子下其議有)
　(司請如舊法乃詔曰科貢舊條皆先朝所/定也宜一切如故前所更令其悉罷之)夏四月丁
　亥朔日有食之○章得象免(時帝鋭意天下事進用/羣賢使同得象經畫當)
　(世急務得象無所建明御史孫抗/數論之得象不得已乃上章求去)以陳執中平章事
　兼樞宻使吳育參知政事丁度為樞宻副使○冬十
　月罷轉運兼按察使○罷宰相兼樞宻使
(丙/戌)六年(契丹重熈/十五年)春三月辛巳朔日有食之(日食帝謂/宰相曰謫)
　(見于天願歸罪朕躬卿宜救民疾苦思所以利安之/賈昌朝對曰陛下此言足以弭天變臣敢不孜孜以)
　(奉陛下帝曰人主懼天而修徳猶/人臣畏法而自新也昌朝頓首謝)秋八月以吳育為
　樞宻副使丁度參知政事(育在政府遇事敢言至是/知永静軍向綬疑通判江)
　(中立譛已因誣以罪廹令自殺育欲坐綬死賈昌朝/不可遂争議帝前左右皆失色育論辯不已乃請曰)
　(臣所辯者職也顧力不勝願罷臣職知審刑院髙若/訥附昌朝議綬竟減死一等帝亦以昌朝故徙育樞)
　(宻而謂近臣曰呉育剛/正可用第嫉惡太過耳)冬十月不雨○髙麗王欽卒
　子徽嗣
(丁/亥)七年(契丹重熈/十六年)春二月募人中糧于秦州(詔取益州/交子三十)
　(萬于秦州募/人入中糧粟)大旱帝避正殿詔言闕失三月賈昌朝
　吳育免(時大旱帝避正殿減膳許中外臣僚實封條/陳失政賈昌朝引漢冊免三公故事乞罷御)
　(史中丞髙若訥上言曰大臣喧争為不肅故雨不時/若於是賈昌朝以使相出判大名吳育歸給事中班)
　(未幾以育判尚書都省因侍讀帝謂曰臣下毀譽多/出愛憎卿所當慎也育對曰知而形之言不若察而)
　(行之事聖主之行如日月之明進一人使人皆知其/善出一人使人皆見其惡則隂邪不能搆害公正可)
　(以自立百王/之要道也)乙未以夏竦平章事丁酉改授樞宻使
　(竦制下諌官御史文章言大臣和則政事修竦前在/關中與首相陳執中論議不合今不可使共事故改)
　(命/)以文彦博參知政事髙若訥為樞宻副使○壬寅
　帝禱于西太一宫是日雨夏四月甲辰帝御正殿
　○秋八月分河北為四路○冬十一月貝州宣毅卒
　王則據城中以叛以明鎬為河北體量安撫使(初涿人/王則以)
　(歲饑流至貝州自賣為人牧羊後隸宣毅軍為小校/貝冀俗尚妖幻相與習五龍滴涙等經及諸圖䜟書)
　(言釋迦佛衰謝彌勒佛當持世則之與母訣也甞刺/福字於背以為記妖人因妄傳則字𨼆起争信事之)
　(州吏張巒卜吉主其謀黨與連德齊諸州約以明年/正旦斷澶州浮梁作亂會其黨潘方浄以書謁北京)
　(留守賈昌朝事覺被執則故不待期冬至日知貝州/張得一方與官屬謁天慶觀則率其徒刼庫兵執得)
　(一囚之殺通判董元亨司理王奬判官李浩清河令/齊開主簿王奕等兵馬都監田斌以從卒巷戰不勝)
　(而出城扉闔提刑田京任黄裳持印棄其家縋城出/保南關入驍健營撫士卒凡有欲應賊者京以計盡)
　(誅之由是營兵二十六指揮在外者皆懾服不敢叛/南關得不䧟則僣稱東平郡王以張巒為丞相卜吉)
　(為樞宻使建國曰安陽牓所居門曰中京居室廏庫/皆立名號改元得聖以十二月為正月民年十二以)
　(上七十以下皆涅其面曰宜軍破趙得勝旗幟號令/率以佛為稱城以一樓為一州書州名補其徒為知)
　(州每面置一總管然縋城下者日衆於是令民伍伍/為保一人縋餘悉斬事聞以知開封府明鎬為體量)
　(安撫使而詔貝州有能引致官兵獲賊者授諸衛士/將軍鎬至貝州民汪文慶等自城上繫書射鎬帳約)
　(為内應夜埀絙以引官軍入城者數百人賊覺率衆/拒戰不利乃與文慶等復縋而出初官軍先登者欲)
　(専其功斷絙以絶後來者/及賊來拒衆寡不敵故敗)
(戊/子)八年(契丹重熈/十七年)春正月以文彦博為河北宣撫使明
　鎬副之閏月執王則歸于京師誅之(鎬以貝州城峻/不可攻乃為距)
　(闉將成為賊所焚鎬乃即南城為地道日攻其北以/牽制之朝廷以則未下命彦博宣撫鎬為之副彦博)
　(至貝鎬穿道適通遂選壯士夜半由地道入城衆登/城賦縱火牛官軍以槍中牛鼻牛還攻賊賊大潰開)
　(東門遁總管王信追則擒之餘衆保村舍者皆被焚/死檻送則京師磔于中市則據城中凡六十六日而)
　(敗改貝州為恩州張/得一以降賊伏誅)以文彦博平章事○衛士作亂
　伏誅(帝將以閏月望夕復張燈皇后諫止之越三日/親從官顔秀等四人夜入禁中越屋叩寢殿皇)
　(后方侍帝聞變遽起帝欲出后閉閤擁持趣召都知/王守忠使引衛卒入賊傷宫嬪殿下聲徹帝所宦者)
　(以乳嫗毆小女子紿奏后叱之曰賊在近殺人敢妄/言邪隂遣人挈水踵後賊果舉炬焚簾水隨滅之是)
　(夕所遣宦侍后皆親剪其髮曰以是徴賞故争盡死/力守忠兵至賊就擒滅詔領皇城司者皆坐斥事連)
　(副都知楊懐敏夏竦與懐敏相結欲曲庇之乃請御/史與宦官同鞫于禁中不可滋蔓俾反側不安丁度)
　(曰宿衛有變事關社禝請付外臺窮治因争于/帝前帝從竦議由是懷敏止降官領内職如故)二月
　夏國主曩霄卒子諒祚立(元昊卒年四十六子諒祚/立生十月矣養于國舅訛)
　(龐遂與其三大將分治國政遣使告哀于宋契丹諡/元昊曰武烈皇帝廟號景宗墓曰泰陵詔遣開封府)
　(判官曹穎叔祭奠六宅使鄧保弔慰之/契丹亦遣永興宫使耶律褭里慰奠焉)夏四月冊諒
　祚為夏國主(朝議請因諒祚幼弱母族専國以節鉞/啖其三大將使各有所部分以披其勢)
　(可以得志陜西安撫使程琳曰幸人之䘮非所以柔/逺人不如因而撫之帝乃遣刑部員外郎任顓徃冊)
　(諒祚為夏國主議者/深惜朝廷之失機)罷丁度為觀文殿學士(度以與/夏竦議)
　(事不合求解政事罷為紫宸殿學士御史何郯言紫/宸非官稱所宜乃改延恩為觀文殿置學士以授之)
　(度性淳質在翰林十五年數論/天下事未甞及私帝雅重之)以明鎬參知政事(文/彦)
　(博數推鎬貝州之功且/薦其才可大用故也)五月無雲而震夏竦免(殿中/侍御)
　(史何郯論竦姦邪不可任樞要㑹京師同日無雲而/震者五帝方坐便殿趣召翰林學士張方平至謂曰)
　(夏竦姦邪以致天變如此宜免之乃出知河南竦在/樞府深怨石介之譏已欲報之而介已卒會徐州狂)
　(人孔直温謀反搜其家得介書竦因言介詐死北走/契丹耳請發棺驗之詔下兖州訪介存亡杜衍知兖)
　(與其僚以闔族保介必死提刑吕居簡亦言無故發/棺何以示後始獲免然猶錮介子孫而貶孫復監䖍)
　(州/税)以宋庠為樞宻使龐籍參知政事○六月明鎬卒
　(鎬沉鷙有謀能斷大/事其卒也帝深惜之)河北京東大水
(己/丑)皇祐元年(契丹重熈十八年○夏英/宗諒祚延嗣寜國元年)春正月甲午朔
　日有食之○夏五月加知青州富弼禮部侍郎固辭
　不受(河北京東大水民流就食青州富弼勸所部民/出粟益以官廪得公私廬舍十餘萬區散處其)
　(人以便薪水官吏自前資待缺寄居者皆賦以禄使/即民所聚選老弱病瘠者廪之仍書其勞約他日為)
　(奏請受賞率五日輒遣人持酒肉飯糗慰藉出于至/誠人人為盡力山林陂澤之利可資以生者聽民擅)
　(取死者為大冢葬之目曰叢冢及麥大熟民各以逺/近受糧而歸几活五十餘萬人募為兵者萬計前此)
　(救災者皆聚民城郭中為粥食之蒸為疾疫及相蹈/藉或待哺數日不得粥而仆名為救之而實殺之自)
　(弼立法簡便周盡天下傳以為式帝聞遣使褒勞加/拜禮部侍郎弼曰此臣職也敢受賞乎固辭不受)
　六月以賈昌朝為觀文殿大學士兼判尚書都省(初/置)
　(觀文殿大學士自是宰相/求閒即命是職以寵之)秋七月契丹主伐夏不見
　敵而還○八月陳執中罷○以宋庠平章事髙若訥
　參知政事龎籍為樞宻使梁適為副使○九月廣源
　州蠻儂智髙宼邕州(儂氏自唐初即雄于西原與黄/氏周氏據州十有八而儂氏尤)
　(强世為廣源州首領唐末交阯强盛廣源服屬之及/儂全福為交人所殺其妻改適商人生智髙冒姓儂)
　(氏既壯與其母據儻猶州建國曰大厯交人攻而執/之釋其罪使知廣源州智髙怨交阯乃乗間襲據安)
　(德州僣稱南天國改元景瑞因招納亡命貢獻中國/以求内附朝廷不許智髙復奉金函書以請亦不報)
　(智髙怒與廣州進士黄師宓等謀據廣南乃數出敝/衣易榖食紿言洞中饑饉部落離散知邕州陳拱信)
　(之不為設備智髙得以肆志一夕忽縱火焚其居因/紿衆曰平生積聚今為天火所焚無以為生計窮矣)
　(當取邕廣以自王否則兵死衆從之遂率衆五千㳂/江東下攻邕州横江寨守將張日新等戰死詔江南)
　(福建等路/發兵備之)罷武舉○夏人襲契丹蕭惠敗之(契丹北/院樞宻)
　(使韓王蕭惠為河南行營都統帥師自河南進以伐/夏戰艦糧艘綿亘數百里既入敵境偵候不逺鎧甲)
　(載于車軍士不得乗馬諸將請備不虞惠曰諒祚必自/迎車駕何暇及我無故設備徒自弊耳契丹主既還惠)
　(師尚進未立營柵夏人奄至恵與麾下不及甲而/走追者射之惠幾不得脱士卒死傷者不可勝計)冬十
　月契丹耶律達嚕噶獲夏主嫡母於賀蘭以歸
(庚/寅)二年(契丹重熈十九年/夏天祐垂聖元年)春二月夏人侵契丹○三月契丹
　蕭博諾伐夏○詔即大慶殿為明堂秋九月大享天地赦
　(自太祖以來未甞親享明堂惟命有司攝事而已是嵗帝/謂輔臣曰今年冬至日當親祀園丘欲以季秋行大享明)
　(堂之禮然自漢諸儒論議駁而不同夫明堂者布政之宫/朝諸侯之位天子之路寢乃令大慶殿也今之親祀不當)
　(尚于郊壝寓祭也其以大慶殿為明堂分五室于内仍詔/有司詳定儀注以聞于是新作明堂禮神玉製樂八曲九)
　(月己酉朝享景靈宫庚戌享太廟辛亥大享天地于/明堂以太祖太宗真宗配儀如圜丘大赦百官進秩)
　(一等自是凡享明/堂皆寓于大慶殿)折繼閔卒以其弟繼祖領府州軍
　事○冬十月夏主諒祚請平於契丹契丹不許(諒祚/母没)
　(藏氏遣使乞依舊稱藩于契丹契丹因其使還詔别/遣信臣至當徐圖之十二月諒祚母復遣使上表乞)
　(依舊臣屬契丹主乃遣北院都監蕭爻括等使夏索/党項叛戸没藏氏乞代党項權進駞馬牛羊等物而)
　(求唐隆鎮及罷所建城邑契丹主不/許而安置所獲元昊妻屬于薊州)十一月詔外戚
　毋得任二府○閏月置詳定大樂局于秘閣召太子
　中舍致仕胡瑗同定雅樂(瑗典作雅樂其法下李照/一律由是黄鍾律短而所)
　(奏樂音髙又其鐘弇而直聲鬱不發著作佐郎劉/羲叟曰此謂害金帝將感心腹之疾乎已而果然)契
　丹主䇿進士于金鑾殿
(辛/卯)三年(契丹重熈/二十年)春正月分淮南為東西路○三月宋
　庠免(庠天資忠厚人稱為長者然在政府無所建明/㑹張貴妃母越國夫人曹氏客張彦方偽造敕)
　(牒為人補官事覺論死庠弟龍圖閣學士祁之子與/彦方遊諫官包拯吳奎等言庠不戢子弟庠遂求去)
　以劉沆參知政事○夏六月詔州郡自今勿得獻瑞
　物(知無為軍茹孝標獻芝草帝命免/孝標罪而戒州郡自今勿復獻)以張堯佐為宣
　徽等使知河陽府貶殿中侍御史裏行唐介為英
　州别駕文彦博免(時張貴妃寵冠後庭堯佐其伯父/也以故驟除宣徽節度景靈郡牧)
　(四使殿中侍御史唐介與知諫院包拯吳奎等力争/之且請中丞王舉正留百官班廷論奪其二使無何)
　(堯佐復除宣徽使知河陽命下衆以為朝廷真欲出/堯佐于外介謂同列曰是欲與宣徽而假河陽為名)
　(耳不可但已也而同列依違介獨抗言之帝謂曰除/擬本出中書時文彦博為首相介遂劾彦博知益州)
　(日造間金竒錦緣閹侍通宫掖以得執政今顯用堯/佐益自固結請罷之而相富弼語甚切直帝怒卻其)
　(奏不視且曰將逺竄介徐讀疏畢曰臣忠憤所激鼎/鑊不避何辭於謫帝急召執政示之曰介論事是其)
　(職至以彦博由妃嬪致宰相此何言也進用冢司豈/應得預而乃薦弼時彦博在帝前介責之曰彦博宜)
　(自省即有之不可𨼆彦博拜謝不已帝怒益甚梁適/叱介使下殿修起居注蔡襄趍進救之貶春州别駕)
　(王舉正言其太重帝亦悟明日取其疏入改英州而/罷彦博知許州奎亦以介黨出知宻州帝慮介或道)
　(死有殺直臣名命中使䕶之梅堯臣李師中皆賦詩/激美由是介直聲動天下士大夫稱真御史必曰唐)
　(子/方)冬十月以龎籍平章事髙若訥為樞宻使梁適參
　知政事王堯臣為樞宻副使○十一月以房庶為校
　書郎(益州鄉貢進士房庶甞著樂書補亡二卷其説/以為甞得古本漢志云度起于黄鍾之長以子)
　(榖秬黍中者一黍之起積一千二百黍之廣度之九/十分黄鍾之長一為一分今文脱之起積一千二百)
　(黍八字故誤以一黍為一分其法非是當以秬黍中/者一千二百實管中黍盡得九十分為黄鍾之長九)
　(寸加一為尺則律定矣直秘閣范鎮是/之時胡瑗等製樂已定故授官而遣之)
(壬/辰)四年(契丹重熈/二十一年)夏五月資政殿學士范仲淹卒(諡文/正)
　儂智髙陷邕横貴藤梧康端龔潯等州遂圍廣州詔
　余靖楊畋等討之(智髙攻陷邕州執知州陳珙等即/州建大南國自稱仁惠皇帝改元)
　(啓厯置官屬時天下久安廣南州郡無備智髙所向/輒下遂陷八州乃進圍廣知州魏瓘拒之事聞命知)
　(桂州陳曙討之六月以余靖為廣西安撫使知桂州/與同提刑李樞及陳曙經制賊盗事復以楊畋體量)
　(安撫廣南提舉經制盗賊/事發廣東鈐轄司兵赴之)戸部貟外郎范鎮上書議
　樂(鎮言陛下制樂三年有司紛然未决葢由不議其/本而争其未也樂者和氣也發和氣者聲音也聲)
　(音生于無形故古人以有形之物傳其法然後無形/之聲音得而和氣可道也今有形之物皆相戾而不)
　(合則無形之聲音不可得而和也必得真黍然後可/為耳鎮自謂得古法司馬光不以為是數與論難竟)
　(不能/决)帝觀攲器于邇英閣(帝出攲器陳于邇英閣諭/丁度等曰日中則昃月滿)
　(則虧朕欲以中正臨天下當與列辟共守此道度等/拜曰臣亦願無傾滿以報陛下因言太宗甞作此器)
　(真宗甞著論帝遂/製後述以賜度等)以狄青為樞宻副使(青初以善騎/射為騎御散)
　(直元昊反擇衛士從軍以青為三班差使時士卒畏/怯獨青每臨敵被髮帶銅面具出入賊中無不披靡)
　(以是數立竒功尹洙與談兵善之薦于韓琦范仲淹/曰此良將材也二人待之甚厚仲淹授以左氏春秋)
　(且曰將不知古今匹夫勇耳青由是折節讀書悉通/秦漢以來將帥兵法累進馬軍副指揮使青起行伍)
　(十餘年而顯貴而涅猶存帝常敕青傅藥除之青指/其面曰陛下以功擢臣不問門地臣所以有今日由)
　(此涅耳臣願留以勸軍中不敢奉詔帝益重之至是/自知延州召拜副使臺諌王舉正等諫其不可帝不)
　(聽/)秋七月契丹主追帝其逺祖(追尊伊徳實為𤣥祖/簡獻皇帝色勒迪為)
　(徳祖宣簡皇帝妣皆為后/復加諡太祖以下帝后)儂智髙自廣州寇昭州陷
　之(智髙圍廣兩月知不可拔乃引衆去鈐轄張忠與/知英州蘇緘邀擊于白田忠敗死智髙遂攻賀州)
　(不克乃攻昭州鈐轄/王正倫戰死州遂陷)九月以孫沔為湖南江西安撫
　使余靖提舉廣南兵甲經制賊盜事○以狄青為荆
　湖宣撫使提舉廣南經制盗賊事(智髙寇擾日甚嶺/外騷動楊畋等久)
　(無功帝以為憂智髙移書行營求邕桂節度使帝將/受其降梁適曰若爾則嶺表非朝廷有矣會狄青上)
　(表請行遂以為宣撫使明日青入對自言曰臣起行/伍非戰伐無以報國願得蕃落騎數百益以禁兵羈)
　(賊首致闕下帝壯其言諫官韓絳言青武人不宜專/任帝以問龎籍籍對曰青起行伍若用為主帥以文)
　(人副之則號令不專不如不遣/乃詔嶺南諸軍皆受青節度)以范祥為陜西轉運
　使制置解鹽事罷𣙜法復通商(自復𣙜法兵民輦運/不勝其苦州郡騷然)
　(所得鹽利不足以佐縣官之急並邊務誘人入中芻/粟皆為虗估騰踊至數倍大耗京師錢幣帑藏益虗)
　(太常博士范祥關中人也熟其利害常謂兩池之利/甚博而不能少助邉計者公私侵漁之害也儻一變)
　(法嵗可省度支緡錢數十百萬乃畫䇿以獻遂命制/置其事使推行之于是舊禁鹽地一切通商聽鹽入)
　(蜀罷九州軍入中芻粟令入實錢償以鹽授以要劵/即池驗劵按數而出盡弛兵民輦運之役以商所入)
　(緡錢糴粟輔並邉九州軍而悉留𣙜貨務錢幣以實/中都由是黠商貪賈無所僥倖關内之民得安其業)
　(公私/便之)冬十月知制誥王洙上新雅樂詔詳定之(洙等/上樂)
　(而議者以為鐘磬皆不合古遂復命詳定而當議者/各安所習久而不決乃命諸家作鍾律以獻然終無)
　(所成/焉)以孫復胡瑗為國子監直講(翰林學士趙槩言/通判陵州孫復經)
　(為人師乃命復與胡瑗同為直講瑗既居太學其徒/至不能容取旁官舍處之禮部所得士瑗子弟十常)
　(居四五隨材髙下喜自修飭衣服容止徃徃相類人/遇之不問可知為瑗弟子也復教養不及瑗而治經)
　(過之然二人論見/不合常相避不見)儂智髙陷賔州復入于邕○十
　一月壬寅朔日有食之○十二月陳曙帥師討儂
　智髙敗績于金城驛狄青執曙誅之(狄青至廣南/合孫沔余靖)
　(之兵進次賔州廣西鈐轄陳曙乗青未至輒以歩/兵八千犯賊潰于崑崙關指使袁用等皆遁青曰)
　(令之不齊兵所以敗晨會諸將堂上揖曙起并召相/用等三十二人按以敗亡狀驅出軍門斬之沔靖)
　(顧􁂚眙諸將股/栗莫敢仰視)雨雪(時冬無雪帝責躬減膳每見輔/臣憂形于色龐籍等言臣等不)
　(能燮理上煩聖心願守散秩以避賢路帝曰是朕誠/不能感天而惠不能及民非卿等之過也是夕大雪)
(癸/巳)五年(契丹重熈二十二年/夏福聖承道元年)春正月會靈觀災○狄青
　大敗儂智髙于邕州智髙走大理廣南平(青既誅陳/曙因按兵)
　(止營令軍士休十日智髙遣人覘之以為軍未即進/覘者去青明日乃整軍馳一晝夜絶崑崙關出歸仁)
　(鋪為陣賊既失險悉出逆戰前鋒孫節搏賊山下賊/氣鋭甚孫沔等懼失色青執白旗麾騎兵縱左右翼)
　(出賊不意大敗之追奔五十里斬首數千級賊黨黄/師宓儂建中智中及偽官屬死者百五十七人生擒)
　(賊五百餘死者萬計智髙夜縱火燒城遁去由合江/口入大理遲明青按兵入城獲金帛鉅萬雜畜數千)
　(招復老壯七千二百甞為賊所俘脅者慰遣之梟師/宓等于城下斂屍築京觀于城北隅時賊屍有衣金)
　(龍衣者衆謂智髙已死欲以上聞青曰安知其非詐/耶寧失智髙不敢誣朝廷以貪功也於是廣南悉平)
　(㨗至帝喜曰青破賊龎籍之力也又曰向非梁適言/南方安危未可知也詔余靖經制廣西與都監蕭注)
　(等追捕智髙而召青沔還朝後二年余靖遣注入特/磨道生獲智髙毋及其弟智光子繼宗繼封歸于京)
　(師伏誅智髙/不知所終)夏五月髙若訥罷○以狄青為樞宻
　使孫沔為副使(賞平廣南功也龎籍臺諫朝士/皆論青不可長省府帝不聽)秋七
　月龎籍罷(籍姻屬道士趙清貺與堂吏皇甫淵受賂/事覺刺配逺州道死諫官韓絳因論籍隂)
　(諷吏杖殺清貺以滅口覆按無實言者猶不已罷知/鄆州籍長於吏事持法深峭士卒畏服及為相聲名)
　(減於治/郡時)以陳執中梁適平章事○九月夏及契丹平
　(諒祚遣使進降表子契丹契丹主使其林/牙髙嘉努持詔撫諭之自是貢獻如常時)冬十月丙
　申朔日有食之○作鎮國神寶(時奉宸庫有良玉廣/尺厚半之帝以為希)
　(世之珍不欲為服玩之/器命龐籍篆文作寶)十二月以曹陳許滑鄭州為
　輔郡
(甲/午)至和元年(契丹重熈/二十三年)春正月貴妃張氏薨追諡為温
　成皇后二月孫沔罷(自郭后廢楊尚二美人斥貴妃/寵傾後宫至贈其父堯封為郡)
　(王世父堯佐仕至太師姻戚莫不顯貴及卒帝憂悼/甚至輟朝七日禁京城舉樂而追冊為皇后治䘮皇)
　(儀殿知制誥王洙鈎摭非禮隂與内侍石全斌附㑹/欲令孫沔讀冊宰相䕶葬帝從之沔曰此翰林學士)
　(職也陛下若以臣沔讀冊則可以樞宻副使讀冊則/不可遂求罷乃知杭州時陳執中為首相奉行唯謹)
　(且引洙為員外翰林學士全斌/領觀察使士論由是争咎執中)以田況為樞宻副使
　○三月王貽永罷(貽永尚真宗女鄭國公主自以祖/宗來無外姻輔政者恒懼寵禄過)
　(盛故在樞府十五年能逺權勢/帝由是益加尊禮至是以疾罷)以王德用為樞宻使
　(徳用時以太子太師致仕會乾元節上夀立班廷中/契丹使語譯者曰黒王相公乃復起耶帝聞之遂拜)
　(樞/使)夏四月甲午朔日有食之用牲于社(是日雷雨至/申時見所食)
　(九分之餘宰相/率百官稱賀)秋七月以程戡參知政事○立温成
　園○梁適免(契丹甞欲易國書稱南北朝適曰宋之/為宋受之于天不可改也契丹亦其國)
　(名自古豈有無名之國哉乃止適曉暢法令臨事有/膽量而多挾智數貪黷怙權不戢子弟御史中丞孫)
　(抃御史馬遵吳中/復論之出知鄭州)八月以劉沆平章事○冬十月葬
　温成皇后(丙午祔于太廟/且製樂章焉)
(乙/未)二年(契丹道宗洪/基清寧元年)春三月改封孔子後文宣公世愿
　為衍聖公(太常博士祖無擇言祖諡不可加後嗣乞/更定美號乃改封焉仍令世襲及知仙源)
　(縣如/故)夏四月契丹來致其先世繪像以求帝容(契丹/主甞)
　(謂近臣曰朕與宋主約為兄弟歡好歲久欲見其繪/像可諭其使至是因遣使來賀乾元節持其三世畫)
　(像來致其主/命以求御容)定衙前五則法(初太祖因唐制定諸州/户為九等上四等給役)
　(下五等免之以御前主官物里正戸長鄉書手課督/賦税耆長弓手壯丁逐捕盜賊承符人力手力散從)
　(官給使令後有貧富不均隨時升降淳化末始令諸/縣以第一等戸為里正第二等戸為戸長里正督税)
　(衙前運官物陪償折耗役為至重民多破産者蔡襄/韓絳甞為帝言之乃立五則法令相替易然猶不能)
　(堪/)以趙抃為殿中侍御史(抃為御史彈劾不避權倖/聲稱凛然京師目為鐵面)
　(御史其言務欲朝廷别白君子小人以為小人雖小/過當力遏而絶之君子不幸註誤當保全愛惜以成)
　(就其德進拜殿中侍御史時吳充鞠真卿刁約馬遵/吕景初吳中復吕溱蔡襄吳奎韓絳皆以直言居外)
　(抃言近日正人端士紛紛引去者以正色立朝/不能諂事權要傷之者衆耳由是悉得召還)六月
　陳執中免(知諫院范鎮論執中無學術非宰相器會/執中嬖妾笞小婢出外舍死中丞孫抃殿)
　(中趙抃等論之不報至是以旱録囚范鎮言執中為/相不病而家居陛下欲弭灾變宜速退執中以快天)
　(下之望今臺臣不以隂陽不和財匱民困盜賊滋熾/獄犴充斥以責宰相而捨大索小暴揚燕私若用此)
　(為進退是因一婢逐一相非所以明等級辨堂陛也/孫抃復與其屬郭申錫毋湜范師錫等合班論奏執)
　(中過失詔令輪日入對執中竟免然/執中在中書八年人莫敢干以私云)以文彦博富弼
　平章事(彦博與弼同召至郊詔百官迎之范鎮言曰/隆之以虚禮不若推之以至誠及宣制士大)
　(夫相處于朝帝遣小黄門覘知之語翰林學士歐陽/修曰古之命相或得諸夢卜今朕用二相人情如此)
　(豈不賢于夢卜哉修頓首賀㑹契丹使者耶律防至/王徳用與射于玉津園防曰天子以公典樞宻而用)
　(富公為相將/相皆得人矣)秋八月契丹主宗真卒子燕趙國王洪
　基立復以重元為皇太叔(契丹主如秋山次于南崖/之北峪有疾召長子燕趙)
　(國王洪基諭以治國之要因大赦縱五坊鷹鶻焚釣/魚之具翌日而殂洪基即位于柩前以皇太弟重元)
　(為皇太叔免拜不名大赦改元尊皇太后為太皇太/后遣使告哀于宋夏髙麗洪基字納琳小字察喇況)
　(靜嚴毅有君人之容興宗早年居位不能制其母致/有殺逆専擅之事既又不善厥謀遂有慶州貽悔之)
　(舉然能感富弼之言申南北之好許諒祚之盟息忿/報之師於是政治内修條教宣明使無禽荒之失則)
　(何讓於/聖宗焉)九月遣使弔祭于契丹(帝聞契丹主殂發哀/成服于内東門幕次)
　(遣使祭奠弔/慰及賀即位)冬十月下溪蠻彭仕羲反知辰州宋守
　信帥師討之不克而還(北江蠻酋最大者曰彭氏世/有溪州州有三曰上中下溪)
　(又有龍賜忠順保静感化天賜永順六州及懿安逺/新給富來寧南順髙十一州為二十州馬氏有湖南)
　(溪州刺史彭士愁等以溪錦蔣氏歸之馬氏立銅柱/為界建隆末彭允林以其地内附於是二十州悉置)
　(刺史命其土酋世襲之而下溪州則兼都誓主以統/十九州焉謂之誓下州將世襲則都誓主率其羣酋)
　(議子孫若弟姪親黨之當立者具名移辰州為保證/申鈐轄司以聞乃賜敕告印符受命者隔江北望再)
　(拜謝恩下溪州則自彭允林文勇儒猛仕端四世相/繼為刺史及仕端死復命其弟仕羲累加檢校尚書)
　(右僕射至是仕羲子知上溪州師寶怨父取其妻乃/赴辰州訴之仕羲甞殺誓下十三州將奪其印符而)
　(并其地貢奉賜予悉専之自號如意大王補置官屬/將起為亂知辰州宋守信聞之乃以師寶為鄉導帥)
　(兵數千深入討伐仕羲深入他洞不可得俘其拏及/銅柱而官軍戰死者十八九守信等皆坐貶自是蠻)
　(獠數入冦掠邉/吏不能制矣)十一月南平王李德政卒子日尊嗣
　(詔贈德政侍/中南越王)葬契丹興宗○十二月契丹初置五經
　博士助教(契丹主自即位以來求直言者再親御清/涼殿䇿進士張孝傑等四十四人復詔設)
　(學養士頒五經傳疏/置博士助教各一員)詔李仲昌修六塔河(河入中國/行太行西)
　(曲折山間不能為大患既出大岯東走赴海更平地/二千餘里禹迹既湮河并為一特以隄防為之限夏)
　(秋霖潦百川衆流所會不免決溢而大名鄆澶滑孟/濮齊淄滄棣濵德博懐衛鄭等郡及開封往往受其)
　(害於是詔諸州長吏兼河隄使通判兼判官葢以謹/力役而重水患也防塞之法甚備而決溢之患時有)
　(説者以河隨時漲落自立春後凍解候人量水初至/凡一寸則夏秋當至一尺頗為信驗謂之信水二三)
　(月桃花始開冰泮雨積川流猥集波瀾盛長謂之桃/華水春末蕪菁花開謂之菜花水四月麥芒變色謂)
　(之麥黄水五月瓜實延蔓謂之瓜蔓水盛夏朔地堅/冰消釋沃蕩山石水帶礬腥併流于河謂之礬山水)
　(七月豆秀謂之豆花水八月菼薍華謂之荻苖水九/月重陽謂之登髙水十月水落復道謂之復槽水十)
　(一十二月斷冰雜流乗寒復結謂之蹙凌水水信有/常率以為凖非時暴漲謂之客水隨決隨塞瀕河苦)
　(之至是河決大名館陶之郭因詔發丁塞之而河勢/猶壅殿中丞李仲昌請自澶州商胡河穿六塔渠入)
　(横隴故道以披其勢富弼是其䇿詔發三十萬丁修/六塔河以囘河道以知澶州李璋為總管李仲昌提)
　(舉河渠内侍張懐恩為都監王從善為鈐轄龍圖閣/直學士施昌言總領其事翰林學士歐陽修三上疏)
　(力諫其不可/行帝不聽)
(丙/申)嘉祐元年(契丹清/寧二年)春正月帝有疾文彦博帥宰相宿
　衛禁中二月帝疾瘳乃罷(甲寅朔帝御大慶殿受朝/未罷疾暴作扶入禁中文)
　(彦博呼内侍史志聰問狀對曰禁宻不敢漏言彦博/叱曰爾曹出入禁闥不令宰相知天子起居欲何為)
　(耶自今疾勢增損必以告不爾當行軍法又與劉沆/富弼謀啓醮于大慶殿因留宿殿廬志聰曰無故事)
　(彦博曰此豈論故事耶復命近臣禱于寺觀諸州長/吏禱于嶽瀆蠲天下被灾田租而降赦死罪以下罷)
　(上元張燈令輔臣禱天地宗廟社禝知開封府王素/夜叩宫門上變彦博不使入明旦有言禁卒告都虞)
　(候欲為亂劉沆欲捕治彦博召都指揮使許懐德問/都虞候何如人懐德稱其愿可保彦博曰然則卒有)
　(怨誣之耳當亟誅之以靖衆乃請沆判狀尾斬卒于/軍門北京留守賈昌朝素惡富弼隂結内侍武繼隆)
　(令司天官二人俟執政聚時於殿廷言國家不當穿/河于北方致上體不安彦博知其意有所在然未有)
　(以制之後數日二人又上言請皇后同聽治亦繼隆/所教也史志聰以其狀白執政彦博視而懷之不以)
　(示同列而有喜色徐召二人詰之曰汝今日有所言/乎曰然彦博曰天文變異汝職所當言也何得輒預)
　(國家大事汝罪當族二人懼色變彦博曰觀汝直狂/愚耳未忍治汝罪自今無得復然二人退乃出狀示)
　(同列同列皆憤怒曰奴敢爾僣言何不斬之彦博曰/斬之則事彰灼於中宫不安衆乃曰然既而議遣司)
　(天官定六塔方位復使二人徃繼隆曰請留之彦博/曰彼本不敢妄言有教之者耳繼隆黙不敢對二人)
　(至六塔恐治前罪更言六塔在東北非正北也二月/甲辰帝疾愈御延和殿彦博等還私第當是時京師)
　(業業賴彦博弼持重衆心乃安已而劉沆白帝曰陛/下違豫時彦博擅斬告反者彦博以沆判呈帝帝乃)
　(解/)閏三月以王堯臣參知政事程戡為樞宻副使(戡/以)
　(文彦博親故/改授副使)知諫院范鎮請建太子詔罷鎮諫職(帝/夙)
　(性寛仁言事者競為激訐鎮知諫院獨務引大體非/關朝廷安危生民利疚則未嘗言及帝在位三紀忽)
　(暴疾先雖育宗實宫中而未有建儲之意中外莫不/寒心無敢先言者文彦博因請于帝帝許之會疾瘳)
　(而止至是鎮奮然曰天下事尚有大于此者乎即上/疏曰置諫官者為宗廟社禝計也諌官而不以宗廟)
　(社禝計事陛下是愛死嗜利之人臣不為也方陛下/不豫海内皇皇莫知所為陛下獨以祖宗後裔為念)
　(是為宗廟社禝之慮至深且明也昔太祖舍其子而/立太宗天下之至公也真宗以周王薨養宗子於宫)
　(中天下之大慮也願以太祖之心行真宗故事拔近/屬之尤賢者優其禮秩置之左右與圖天下以繫億)
　(兆人心疏奏文彦博使客問何所言鎮以實告客曰/如是何不與執政謀鎮曰自分必死故敢言若謀於)
　(執政或以為不可豈得中輟乎章累上不報執政諭/之日奈何效希名干進之人鎮貽書曰比天象見變)
　(當有急兵鎮義當死職不可死亂兵之下此乃鎮擇/死之時尚可顧希名干進之嫌哉因復上疏言之愈)
　(切聞者股栗除兼侍御史知雜事鎮以言不從固辭/執政諭之曰今間言已入為之甚難鎮曰事當論其)
　(是非不當問其難易諸公謂今日難于前日安知異/日不難于今日乎凡見帝面陳者三因泣下帝亦泣)
　(謂曰朕知卿忠卿言是也當更俟三二年鎮退復上/疏以請前後章凡十九上待命百餘日鬚髮皆白朝)
　(廷知不可奪乃改鎮糾察在京刑獄同修起居注時/并州通判司馬光亦言建儲事且勸鎮以死争之翰)
　(林學士歐陽修殿中侍御史包拯吕景初趙抃知制/誥吳奎等皆上疏力請於是宰輔文彦博富弼王堯)
　(臣等相繼勸帝早/定大計皆不見聽)以唐介知諌院(御史吳中復請召/還唐介文彦博因)
　(言于帝曰介頃為御史言臣事多中臣病其間雖有/風聞之誤然當時責之太深請如中復奏乃召介知)
　(諫院時稱/彦博長者)夏四月河決六塔流李仲昌于英州罷囬河
　役(四月壬子李仲昌等命塞商胡北流入六塔河不/能容是夕復決溺兵夫漂芻藁不可勝計詔三司)
　(判官沈立往行視内侍劉恢遂奏六塔之役水死者/數千萬人穿土干犯忌禁且河口乃趙征村於國姓)
　(御名有嫌而大興鍤斸非便詔罷其役而令御史吳俟/中復及内侍鄧守恭置獄于澶劾仲昌等違詔㫖不)
　(秋冬塞北流而遷延以致決潰於是張懐恩流/潭州仲昌流英州并施昌言李璋等被謫有差)大雨京
　師屋壞江河溢(大雨水注安上門門關折壞官司廬舍/數萬區諸路言江河決溢河北尤甚)
　六月雨社禝壇壞詔求直言(六月乙亥雨瓌太社太/稷壇詔羣臣實封言闕)
　(失而分遣使賑䘏被傷者於是翰林學士歐陽修知/制誥吳奎侍御史吕景初皆以帝未建儲副為言而)
　(知制誥劉敞/言之尤力)秋八月庚戌朔日有食之○狄青罷(青/在)
　(樞府每出入士卒輒指日以相矜誇至壅馬足不得/行又其家數有光怪㑹京師大水青避于相國寺行)
　(止殿上人情頗疑知制誥劉敞出知揚州陛辭言曰/陛下幸愛青不如出之以全其終帝然之乃以使相)
　(判陳州青為人慎宻寡言其計事必審中機㑹而後/發行師先正部伍明賞罰與士卒同饑寒勞苦雖敵)
　(猝犯之無一士敢後先者故數有功/未甞專賞蔽下故人皆樂為之死)以韓琦為樞宻
　使○九月命宰臣攝事于太廟大赦○冬十一月王
　德用罷(德用將家子習知軍中情偽善以恩撫下故/多得士心雖屢臨邉境未甞親矢石督攻戰)
　(而名聞四裔閭閻婦女小/兒亦呼為黒王相公云)以賈昌朝為樞宻使○十
　二月劉沆免(沆初以附張貴妃得進由是數為御史/范師道趙抃等論列沆深疾之因上言)
　(自慶厯後臺諫官用事朝廷命令之出事無當否悉/論之必勝而後已專務抉人隂私莫辨之事以中傷)
　(士大夫執政畏其言進擢尤速請行御史遷次之格/滿二歲者與知州帝從之既又隂欲出師道抃于外)
　(中丞張昪曰天子耳目之官而宰相挾私斥之可乎/上疏極言于帝沆遂出知應天沆長于吏事然任數)
　(善刺探權近過失隂/持之以軒輊取事)以曽公亮參知政事○以包拯
　權知開封府(拯性峭直剛毅惡吏苛刻為政務敦厚/雖嫉惡如仇而未甞不推以忠恕與人)
　(不茍合不偽辭色以悦人平生無私書及知開封貴/戚宦官為之斂手吏民不敢欺童稚婦人亦知其名)
　(呼曰包待制京師為之語曰關莭不/到有闕羅包老以其笑比黄河清焉)
(丁/酉)二年(契丹清寧三年/夏奲都元年)春三月親試舉人(帝切于求/士進士諸)
　(科一舉而獲選者至千三百餘人士子習尚險怪/竒僻之文號太學體張方平甞言文章之變與政)
　(通今設科取才専取辭藝士惟道義積于中英華發/于外然則以文取士所以叩諸外而質其中之藴也)
　(言而不度則何觀焉邇來文格日失其舊各出新意/相勝為竒朝廷惡其然屢下詔書戒敕而學者樂于)
　(放逸罕能自還今賦或八百字論或千餘字䇿或置/所問而妄肆胷臆漫陳他事驅扇浮薄重虧雅俗豈)
　(取賢斂才備治具之意耶其増習新體澶漫不合程/式悉乞考落雖為下詔掲示而士習不改是年翰林)
　(學士歐陽修知貢舉痛抑新體仍嚴禁挾書者凡為/時所推譽善文者皆被黜榜出澆薄之士候修晨朝)
　(聚譟于馬首街司邏卒不能禁止至為祭文投修家/求其主名卒不能得然自是塲屋之習遂為之變竒)
　(險之辭始革矣三月癸卯帝御殿親試舉人及第出/身者凡八百七十七人舉人殿試免黜落自此年始)
　契丹使耶律防來(初興宗以其先世繪像來求御容/會殂事乃已至是復使耶律防陳)
　(覬來求以/成先志)張昪如契丹(報使/也)秋八月置廣惠倉于諸
　州(初天下沒入户絶田官自粥之至是韓𤦺請留勿/粥募人耕而收其租别為倉貯之以給州縣郭内)
　(之老㓜貧疾不能自存者謂之廣惠倉以提刑領其/事歲終具出納之數上三司毎千戸留田租百石以)
　(是為差戸寡而田/有餘則粥如舊)九月契丹使蕭扈來(求御/客也)胡宿奉
　帝繪像如契丹　冬十二月詔間嵗舉士置明經科
　(進士諸科待試京師者恒六七千人一不幸有故不/應詔徃徃沉淪十數年以此毀行干進者不可勝數)
　(王洙侍邇英閣講周禮至三年大比大考州里以賛/鄉大夫廢興帝曰古者選士如此今率四五嵗一下)
　(詔故士有抑而不得進者孰若裁其數而屢舉也下/有司議咸請易以問嵗之法則無滯才之歎薦舉數)
　(既減半主司易以詳較得士必精且人少則有司易/於檢察偽濫自不能容使寒苦藝學之人得進於是)
　(下詔間嵗貢舉進士諸科悉解舊額之半增設明經/試法凡明兩經或三經五經各問大義十條兩經通)
　(八三經通六五經通五為合格兼以論語孝經/䇿時務三條出身與進士等而罷説書舉人)契丹
　太后蕭氏卒(訥木錦卒/諡欽哀)
(戊/戌)三年(契丹清/寧四年)夏六月文彦博賈昌朝罷(彦博以老求/罷以使相判)
　(河南封潞國公知諌院陳升之等恐昌朝遂代為相/乃率僚屬上言昌朝建大第别創客位以待宦者宦)
　(官有矯制者樞宻院釋不治昌朝竟出判許州昌云/朝在侍從中多得名譽及執政始不為正人所與)　以
　韓𤦺平章事宋庠田况為樞宻使張昪為副使(時/帝)
　(春秋髙且以疾不能御殿中外惴恐而儲嗣未建范/鎮雖解言職請之益切每入對未甞不言兾以感動)
　(帝意而帝依違不决琦既相乗間進曰皇嗣者天下/安危之所係自昔禍亂之起皆由䇿不早定陛下何)
　(不擇宗室之賢者以為宗廟社禝計帝曰後宫將有/就館者姑待之已而又生女𤦺懐漢書孔光傳以進)
　(日成帝無嗣立弟之子彼中材之主猶能如此况陛/下乎願以太祖之心為心則無不可者帝不答及昪)
　(為中丞指切時政無所避畏帝謂之曰卿孤立乃能/如此昪對曰臣仰託聖主致位侍從是為不孤今陛)
　(下之臣持禄養望者多而赤心謀國者/少竊以為陛下乃孤立耳帝為感動)秋八月乙亥
　朔日有食之○王堯臣卒○下溪蠻彭仕羲降(仕羲/復乞)
　(内附奉朝貢歸連嵗所掠甲仗士卒詔辰州/還其拏及銅柱自是復通中國然桀驁益甚)冬閏十
　二月詔伎吏母得知州軍及提㸃刑獄○詔定制科
　進士遷次之格(時間歳舉士登第者衆驟致顯擢欲/稍裁抑之下詔曰朕惟國之取士與)
　(士之待舉不可曠而冗也故立間歳之期以勵其勤/約貢舉之數以精其選著為定式申敕有司而髙第)
　(之人甞不次而用若循舊比終至濫官甚亡謂也自/今制科入第三等與進士第一人除大理評事簽書)
　(兩使幕職官代還升通判再任滿試館職制科入第/四等與進士第二第三除兩使幕職官代還改次等)
　(京官制科入第五等與進士為四第五除試銜知縣/代還遷兩使職官鏁㕔人視此若夫髙才異行施於)
　(有政而功狀較然者當以異恩擢焉帝之世十有三/舉進士四千五百七十人其甲第之三人凡三十有)
　(九官不至公卿/者五人而已)
(己/亥)四年(契丹清/寧五年)春正月丙申朔日有食之用牲于社帝避殿
　不受朝○二月罷𣙜茶(自茶為官𣙜民私蓄盜販皆有禁/嵗報刑辟不可勝計園戸困於征)
　(取官司並縁侵擾困陷罪戾至破産逃匿者歲比有之又/茶法屢變歲課日削官茶所在陳積縣官獲利無幾論者)
　(皆謂宜弛其禁帝曰茶鹽民所食而强設法以禁之致犯/法衆顧經費尚廣未能弛禁爾既而葉清臣請令通商收)
　(税以免輦運之勞弭刑辟之濫又茶與鹽均為人用宜以/口定賦三司議以為不可行於是著作佐郎何鬲三班奉)
　(職王嘉麟皆上書請罷給茶本錢縱園戸貿易而官收租/錢與所在征算歸𣙜貨務以償邉糴之費可以疏利源而)
　(寛民力富弼韓𤦺曽公亮然其䇿請于帝行之下三司議/三司言茶課給本收利所獲甚㣲而煩擾為患園戸輸納)
　(侵害日甚小民趨利犯法益繁宜約嵗入息錢之數均賦/茶民資其買賣所在收算而不給本錢遂下詔曰自唐建)
　(中始有茶禁上下規利垂二百年民困誅求官積濫惡犯法/者繁情所不忍是以江湖數千里為穽以害民也其弛舊禁)
　(俾通商利以體吾民凡嵗輸緡錢三十三萬八千有竒謂之/租錢與諸路本錢悉儲以待邉糴自是惟臘茶禁如舊餘茶)
　(肆行天下矣論者猶謂朝廷志于恤人省刑其意良善然茶/戸先時受錢于官而今也顧使納錢于官受納之間利害百)
　(倍先時百姓冒法販茶者被罰耳今悉均賦于民賦不時入/刑亦及之是良民代冐法者受罪先時商賈為國遷貿而州)
　(郡收其税今商賈以利薄不行致税額不登經費日蹙/翰林學士歐陽修劉敞皆主是説而帝力行前議焉)交
　阯寇欽州○夏四月大祫于太廟○封周世宗後柴詠為
　崇義公(給田十頃以奉周祀從/著作佐郎何鬲之請也)以范鎮知制誥(鎮入謝首言建/儲事且曰陛下)
　(許臣今三年矣願早定大計復/獻祫享賦以諷焉帝猶未許)田况罷(况寛厚明敏有文武/材好論天下事言甚)
　(明切以/疾罷)冬十一月汝南郡王允讓卒追封濮王諡安懿(允讓天/資渾厚)
　(内寛外莊喜愠不見于色甞至大宗正寺宗子有好學/者勉進之以善若不率教則勸戒之至不變始正其罪)
　(故皆畏服及薨以其子宗/實育于宫中故䘏典有加)以牧地賦貧民
(庚/子)五年(契丹清/寕六年)春正月鑿二股河○夏四月程戡免(戡與宋庠/不合數争)
　(議于帝前臺諫以為言帝不悦之殿中侍/御史吕誨復論戡結貴倖以致位乃免)以孫抃為樞宻
　副使○五月以王安石為三司度支判官(撫州臨川人王安/石好讀書善屬文)
　(曽鞏攜其所撰以示歐陽修修為之延譽擢進士上第授淮南/判官故事秩滿許獻文求試館職安石獨否乃調通判舒州文)
　(彦博為相薦安石恬退乞不次進用以激奔兢之風歐陽修/為學士薦安石為諌官安石皆以祖母年髙為辭修以其湏)
　(禄養復言於朝召為羣牧判官改度支判官安石議論髙/竒能以辨博濟其説果於自用慨然有矯世變俗之志於)
　(是上萬言書其大要以為今天下之財力日以困窮風俗/日以衰壊患在不知法度不法先王之政故也法先王之)
　(政者法其意而已法其意則吾所改易更革不至乎傾駭/天下之耳目囂天下之口而固已合先王之政矣因天下)
　(之力以生天下之財取天下之財以供天下之費自古治/世未甞以財不足為患也患在治財無其道耳先是館閣)
　(之命屢下安石輒辭不起士大夫謂其無意于世恨不識/其面朝廷每欲畀以美官惟患其不就也及赴是職而)
　(閒者莫不/喜悦焉)六月曽公亮上新唐書(帝以自商周以來為/國長久者惟漢與唐)
　(而劉煦等所撰唐史卑弱淺陋不足以起其文使唐之/君臣功烈不足以動人耳目乃命翰林學士歐陽修端)
　(明殿學士宋祁刋修之范鎮王疇宋敏求吕夏卿劉羲/叟等為編修官參知政事曽公亮提舉其事十有七年)
　(而成凡二百二十五卷其事則增于前文則省于舊/紀志表則歐陽修撰之𫝊則宋祁撰焉修以祁先進)
　(且位重故各著/其名以自異)秋七月交阯寇邉詔發諸州兵討之
　○冬十一月宋庠免(庠再登用浮沉固寵又愛信幼子/縱其與小人逰殿中侍御史吕)
　(誨論庠隂求援助徇/私紊法罷判鄭州)以曾公亮為樞宻使張昪孫抃
　參知政事歐陽修陳旭趙槩為樞宻副使○以薛向
　為陜西轉運使兼制置解鹽事(范祥卒/故也)
(辛/丑)六年(契丹清/寧七年)春三月富弼以母䘮去位詔起復之弼
　固辭(弼為首相守典故而傅以公議無容心於其間/由是百官任職天下無事以母䘮去位故事執)
　(政遭䘮皆起復帝虚位五起之弼固請終制且/曰起復金革之變禮不可施於平世帝許之)夏四
　月陳旭罷(知諌院唐介趙抃御史范師道吕誨上疏/論旭隂結宦者故得大用帝曰朕選用執)
　(政豈容内臣預議耶旭亦請/罷乃知定州而介等皆外補)以包拯為樞宻副使○
　六月壬子朔日有食之是日京師隂雨(司天言當食/六分之半食)
　(四分而雨羣臣欲援至和例稱賀中丞王疇言若受/賀則失祗畏奉天之意同判尚書禮部司馬光言日)
　(之所照周徧中外雲之所蔽至為近狹雖京師不見/四方必有見者天意若曰人君為隂邪所蔽灾慝甚)
　(明天下皆知其憂危而朝廷獨不知也食不滿分者/乃厯官術數不精當治其罪亦非所以為賀也帝從)
　(之/)以司馬光同知諌院(光入對首言臣昔通判并州/所言三章願陛下果斷力行)
　(帝沉思久之曰得非欲選宗室為繼嗣者乎此忠臣/之言但人不敢及耳光對曰臣言此自謂必死不意)
　(陛下開納帝曰此何害古今皆有之光復上疏言人/君之大德有三曰仁明武致治之道有三曰任官信)
　(賞必罰且言養兵之術務精不務多赦書害多而利/少非國家之善政也又進五規曰保業惜時逺謀重)
　(㣲務實帝/深納之)以王安石知制誥(安石自度支判官改同/修起居注辭之累日閤)
　(門吏齎敕就付之拒不受吏隨而拜之則避于厠吏/置敕於案而去又追還之上章至八九乃受遂加制)
　(誥糾察在/京刑獄)秋八月以曽公亮平章事張昪為樞宻使
　胡宿為副使(宿為人清慎忠實臨事不妄發既發亦/不可回止其當重任尤能顧惜大體及)
　(入政府羣臣多更張庻事以革宿弊宿曰變法古/人所難不務守祖宗成法而徒紛紛無益於治也)閏
　八月䇿賢良方正直言極諫之士于崇政殿(王介蘇/軾蘇轍)
　(皆在舉中轍對切直胡宿力請黜之帝不許曰求/直言而以直棄之天下其謂我何乃收入第四等)王
　安石以母䘮去職(時有詔舍人院無得申請除改文/字安石争之曰審如是則舍人不)
　(得復行其職而一聽大臣所為自非大臣欲傾側而為/私則立法不當如是今大臣之弱者不敢為陛下守)
　(法而强者則挾上㫖以造令諌官御史無敢逆其意/者臣實懼焉語皆侵執政執政者不悦會以母䘮遂)
　(去/職)以歐陽修參知政事○以范鎮為翰林學士○冬
　十月起復濮安懿王子宗實知宗正寺固辭不拜(羣/臣)
　(以儲位未建為憂言者雖切而帝未之允司馬光上/疏曰向者臣進豫建太子之説意謂即行今寂無所)
　(聞此必有小人言陛下春秋鼎盛何遽為此不祥之/事小人無逺慮特欲倉卒之際援立其所厚善者耳)
　(定䇿國老門生天子之禍可勝言哉帝大感動日送/中書光見韓琦等曰諸公不及今定議異日禁中夜)
　(半出寸紙以某人為嗣則天下莫敢違𤦺等拱手曰/敢不盡力時知江州吕誨亦上疏言之及琦入對以)
　(光誨二疏進讀未及有所啟帝遽曰朕有意久矣誰/可者琦惶恐對曰此非臣輩所可議當出自聖擇帝)
　(曰宫中甞養二子小者甚純近不慧大者可也𤦺請/其名帝曰宗實𤦺等遂力賛之議乃定宗實天性篤)
　(孝好讀書不為燕嬉褻慢服御儉素如儒者時居濮/王䘮乃起復為泰州防禦使知宗正寺𤦺曰事若行)
　(不可中止陛下斷自不疑乞内中批出帝意不欲宫/人知曰只中書行足矣命下宗實乞終䘮不允凡十)
　(八表而後許之帝復以問𤦺𤦺對曰陛下既知其賢/而選之今不敢遽當葢器識逺大所以為賢也願固)
　(起之帝/曰然)十二月復豐州
(壬/寅)七年(契丹清/寧八年)春三月孫抃罷(抃篤實無威儀居政府/年耄善忘舉止語言傳)
　(者為口實御史/韓鎮論罷之)以趙槩參知政事吳奎為樞宻副使
　(槩與韓𤦺曽公亮歐陽修同心輔政朝廷以治修以/軍民官吏財利政之先務乃掇百司之要中書所當)
　(知者集為總目遇事取/視之不復求諸有司焉)夏五月包拯卒○秋八月以
　皇從兄濮安懿王子宗實為皇子賜名曙封鉅鹿郡
　公(宗實既終䘮帝復起之猶力辭韓𤦺言於帝曰宗/正之命初出外人皆知必為皇子不若遂正其名)
　(帝從之議既定中書召翰林侍讀學士王珪作詔珪/曰此大事也非面受㫖不可明日珪請對進曰海内)
　(望此舉久矣果出自聖意乎帝曰朕意决矣珪再拜/賀始退而草詔歐陽修聞之數曰王珪真學士也詔)
　(下宗實復稱疾固辭章十餘上記室周孟陽請其故/宗實曰非敢徼福以避禍也孟陽曰今已有此迹設)
　(固辭不受中人别有所奉遂得燕安無患乎宗實始/悟會司馬光進言於帝曰皇子辭不貲之富至於旬)
　(月其賢於人逺矣然父召無諾君命召不俟駕願以/臣子大義責之宜必入帝從之宗實遂受命將入宫)
　(戒其舍人曰謹守吾舍上有適嗣吾歸矣因肩輿赴/召良賤不滿三十人行李蕭然唯書數厨而已中外)
　(相賀既為皇子慎靜恭黙無所/猷為而天下隂知其有聖徳云)冬十月詔賜諸路常
　平糴本錢(詔内藏庫三司共出緡錢/一百萬助糴天下常平倉)折繼祖卒以其
　兄子克柔權領府州事○召福州處士陳烈為國子
　監直講不至(侯官人陳烈性介僻篤於孝友學行端/飭動遵古禮平居終日不言御童僕如)
　(對賔客里中敬之從學者常數百人賢父兄訓子弟/必舉烈言行以示之公卿交薦其賢朝廷屢召之固)
　(辭不起人問其故/烈曰吾學未成也)
(癸/卯)八年(契丹清寧九年/夏拱化元年)春三月帝崩于福寧殿夏四月
　皇子鉅鹿郡公曙即位尊皇后為皇太后赦(三月辛/未帝暴)
　(疾崩于福寧殿皇后聞之悉斂諸門鑰寘于前召皇/子入以遺詔令嗣位皇子驚再言曰曙不敢為因反)
　(走韓琦等共掖留之四月壬申朔皇子即位欲亮隂/三年命韓𤦺攝冢宰宰臣不可乃止仁宗恭儉仁恕)
　(敬天重民有司甞請以玉清舊址為苑帝曰吾奉先/帝苑囿猶以為廣何以是為燕私常服浣濯帳帟衾)
　(裯多用繒絁甞中夜饑思燒羊戒勿宣索曰恐膳夫/自此戕賊物命以備不時之需大辟疑者皆令上讞)
　(嵗甞活千餘人吏部選人一坐失入死罪皆終身不/遷每諭輔臣曰朕未甞詈人以死况敢濫用刑乎在)
　(位四十二年之間吏治若媮惰而任事蔑殘刻之人/刑法似縦弛而决獄多平允之士國未甞無嬖倖而)
　(不足以累世治之體朝未甞無小人而不足以勝善類/之氣君臣上下惻怛之心忠厚之政所以培壅國基)
　(者厚矣子孫一矯其所為馴致于亂/傳曰為人君止于仁帝誠無愧焉)帝有疾詔請皇
　太后權同處分軍國事(乙亥帝得暴疾詔請皇太后/權同處分軍國事后乃御内)
　(東門小殿垂簾宰臣覆奏事后性慈儉頗渉經史及/聽政多援經義以决事中外章奏日數十上一一能)
　(記綱要有疑未决者則曰公輩更議之未甞出已意/檢柅曹氏及左右臣僕毫分不以假借宫省肅然)
　立髙氏為皇后(后侍中瓊之曽孫祖太尉繼勲父北/作坊副使遵甫母曹氏太后姊也故)
　(少育于宫中與帝同年生又俱撫鞠于太后仁宗甞/曰異日必以為配既長遂成婚生三子至是冊為后)
　五月以富弼為樞宻使○秋七月帝疾瘳(帝疾甚舉/措或改常)
　(度遇宦者尤少恩左右多不悦乃共為䜛間兩宫遂/成嫌隙内外洶懼知諫院吕誨上書兩宫開陳大義)
　(詞㫖深切多人所難言者然兩宫猶未釋然一日韓/𤦺歐陽修奏事簾前太后嗚咽流涕具道所以𤦺曰)
　(此病故爾病已必不然子疾母可不容之乎后意不/解修進曰太后事先帝數十年仁徳著于天下昔温)
　(成之寵太后處之裕如今母子之間反不能容耶后/意稍和修復曰先帝在位久德澤在人故一日晏駕)
　(天下奉戴嗣君無敢異同者今太后一婦人臣等五/六書生耳非先帝遺意天下誰肯聽從后黙然久之)
　(琦進曰臣等在外聖躬若夫調䕶太后不得辭其責/后驚曰是何言我心更切也同列聞者莫不流汗後)
　(數日𤦺獨見帝帝曰太后待我少恩𤦺對曰自古聖/帝明王不為少矣獨稱舜為大孝豈其餘盡不孝哉)
　(父母慈而子孝此常事不足道惟父母不慈而子不/失孝乃為可稱但恐陛下事之未至耳父母豈有不)
　(慈者哉帝大感悟帝自六月不御殿七月壬子初御/紫宸殿見百官琦因請乗輿禱雨具素服以出人情)
　(大/安)契丹太叔重元反耶律仁先敗之重元自殺(契丹/主尊)
　(寵太叔重元甚至賜以金劵免拜不名而重元隂懐/異圖是月契丹主田于灤水之太子山重元子楚國)
　(王尼嚕古與陳國王辰禄衛王特布等四百人謀作/亂敦睦宫使耶律良上變契丹主召南院樞宻使許)
　(王耶律仁先語之且急召尼嚕古仁先曰此曹凶逆/臣固疑之陛下宜謹為備臣請帥衛士以討焉尼嚕)
　(古聞召知事泄遂誘脅弩手軍陣于行宫外仁先出/未及介馬賊黨已犯帷殿契丹主急欲走南北院仁)
　(先曰陛下若捨扈從而行賊必躡其後且南北大王/心未可知乃止仁先環車為營拆行馬為兵仗帥官)
　(屬近侍三十餘騎陣柢枑外使北院樞宻使趙王耶/律伊遜等率宿衛士卒庖夫弩手傘子等三百餘人)
　(與尼嚕古戰方合賊衆多降尼嚕古知事不濟躍馬/突出為近侍渤海阿蘇等射殺之重元被傷而退其)
　(黨殿前㸃檢耶律徹爾謂樞宻同知蕭呼圖克曰行/宫無備宜乗夜刼之庶或有濟若俟明日外援必至)
　(其誰與我呼圖克曰第圍之勿令外軍得入彼何能為/黎明而發何遲之有重元從之令四面廵警待旦遂)
　(奉重元僣位以呼圖克為樞宻使而率奚人二千薄行/宫五院部節度蕭塔拉兵適至仁先俟賊氣沮背營)
　(而陣乘便奮撃塔拉自外擾之賊徒大奔追殺二十/餘里重元走大漢嘆曰尼嚕古使我至此乃自殺黨)
　(與皆伏誅契丹主執仁先手曰平亂皆卿之力也加/尚父進封宋王伊遜等加賞有差伊遜五院部人美)
　(風儀外和内狡家素貧為人牧羊稍長為文班吏掌/太保印得入宮仁懿皇后見其詳雅如素宦者令補)
　(筆硯吏興宗亦愛之遂累擢至樞宻/與北府宰相張孝傑貴寵用事于國)冬十月葬永昭
　陵○十二月命侍臣講讀經史于邇英閣(翰林侍讀/學士劉敞)
　(進讀史記至堯授舜以天下拱而言曰舜至側㣲堯/禪之以位天地享之百姓戴之非有他道惟孝友之)
　(德光于上下耳帝悚然改容太/后聞之亦大喜兩宫之疑漸釋)作寶文閣(藏仁宗/御集也)
(甲/辰)英宗皇帝治平元年(契丹清/寧十年)夏四月放宫女還其父家
　(凡三百二十五人從知/諌院司馬光之言也)五月浚五股河(河流派别于/魏州之第六)
　(埽名曰二股河其廣二百尺距魏恩德博之境百三/十里東至德滄入海轉運使韓贄請浚之以紓恩冀)
　(之患至是詔併/五股河治之)皇太后還政于帝封韓琦為魏國公
　(帝疾大瘳韓琦欲太后撤簾還政乃取十餘事禀帝/帝裁决悉當琦即詣太后覆奏后每事稱善𤦺因白)
　(后求去后曰相公不可去我當居深宫耳遂起𤦺即/厲聲命撤簾簾既落猶於御屏後見后衣也帝親政)
　(加琦右僕射/封魏國公)作孝嚴殿于景靈宫(奉仁宗/御容也)秋八月録
　周世宗後○内侍任守忠有罪蘄州安置(初章獻太/后臨朝守)
　(忠與都知江德明等交通請謁權寵過盛累擢内侍/入内都知仁宗以未有儲嗣屬意于帝守忠建議欲)
　(援立昏弱以邀大利及帝即位又乘帝疾語言誕妄/交搆兩宫知諌院司馬光論守忠大姦陞下為皇子)
　(非守忠意沮壊大䇿離間百端頼先帝不聽及陛下/嗣位反覆交搆國之大賊乞斬于都市以謝天下吕)
　(誨亦上疏論之然猶未即加罪一日韓琦出空頭敕/一道歐陽修已簽趙槩難之問修曰如何修曰第書)
　(之韓公必自有説槩不敢違既而琦坐政事堂召守/忠立庭下曰汝罪當死遂貶保信軍節度副使蘄州)
　(安置取空頭敕填與之即日押行𤦺意以為少緩/則中變也其黨史昭錫等悉竄南方中外咸快之)九
　月復武舉○冬十一月刺陜西民為義勇軍(韓𤦺言/三代漢)
　(唐以來皆籍民為兵唐置府兵最為近古今之義勇/河北幾十五萬河東幾八萬勇悍純實若稍加簡練)
　(亦唐之府兵也河東北陜西三路當西北控禦之地/事當一體今若于陜西諸州刺手背以為義勇甚便)
　(乃命徐億等徃料陜西諸戸三丁之一刺之凡十三/萬八千四百六十五人各賜錢二千民情驚擾而紀)
　(律疎略不可用知諌院司馬光上疏力諫帝示韓𤦺/𤦺曰兵貴先聲諒祚方桀驁使驟聞益兵二十萬豈)
　(不震慴光曰兵貴先聲為其無實也獨可欺于一日/之聞耳今吾雖益兵實不可用不過十日彼將知其)
　(詳尚何懼𤦺曰君但見慶厯間鄉兵刺為保㨗憂今/復然已降敕與民約永不充軍遣戍邉矣光曰朝廷)
　(甞失信于民未敢以為然𤦺曰吾在此君無憂光曰/公長在此地可也異日他人當位用以運糧戍邉反)
　(掌問耳𤦺不從/竟為陜西之患)十二月西蕃木征以河州來附(初唃/厮囉)
　(娶李立遵女生瞎氊及磨氊角又娶喬氏生董氊立/遵既與唃厮囉不恊李氏寵亦衰斥為尼于廓州而)
　(錮其二子二子乃結母黨李巴全竊母奔宗哥城唃/厮囉不能制磨氊角因撫有宗哥寳元中磨氊角死)
　(部人立其子瞎撒欺丁李氏懼孤弱不能守乃復請/屬唃厮囉瞎氊則居龕谷而死瞎氊二子長曰木征)
　(居河州少曰瞎吳叱居銀川而董氊與母别居歴精/城號令嚴明人憚服之有衆六萬日以盛强獨有河)
　(北之地由是唃厮囉所部分矣至/是木征率其衆以河州乞内附)吳奎以父喪去位
　○以王疇為樞宻副使
(乙/巳)二年(契丹咸/雍元年)春正月契丹立梁王濬為太子(濬契丹/主長子)
　(生八/年矣)二月王疇卒○三月行明天厯(周琮所/造也)夏四月
　詔議崇奉濮安懿王典禮(初知諌院司馬光以帝必/將追隆所生甞因奏事言)
　(漢宣帝為孝昭後終不追尊衛太子史皇孫光武上/繼元帝亦不追尊鉅鹿南頓君此萬世法也既而韓)
　(𤦺等奏請下有司議濮安懿王及夫人王氏韓氏仙/遊縣君任氏合行典禮葢欲稱為考妣也帝令須大)
　(祥後議之至是乃詔禮官與待制以上議翰林學士/王珪等相視莫敢先發司馬光獨奮筆曰為人後者)
　(為之子不得顧私親王宜凖封贈期親尊屬故事稱/為皇伯髙官大國極其尊榮衆以為然議成珪即命)
　(吏具以光手藁為按而上奏曰先王制禮尊無二上/若恭愛之心分於彼則不得専於此是以秦漢以來)
　(帝王有自旁支入承大統者或推尊其父母以為帝/后皆見非當時取譏後世臣等不敢引以為聖朝法)
　(况前代入繼者多宫車晏駕之後援立之策或出臣/下非如仁宗皇帝年齡未衰深惟宗廟之重祗承天)
　(地之意於宗室衆多之中簡推聖明授以大業陛下/親為先帝之子然後繼體承祧光有天下濮安懿王)
　(雖於陛下有天性之親顧復之恩然陛下所以負扆/端冕富有四海子子孫孫萬世相承皆先帝徳也臣)
　(等竊以為濮王宜凖先朝封贈期親尊屬以髙官大/國譙國襄國仙遊並封太夫人攷之古今為宜稱于)
　(是中書奏王珪等所議未見詳定濮王當稱何親名/與不名珪等議濮王於仁宗為兄于皇帝宜稱皇伯)
　(而不名參知政事歐陽修引䘮服大紀以為為人後/者為其父母服降三年為期而不沒父母之名以見)
　(服可降而名不可没也若本生之親改稱皇伯歴攷/前世皆無典據進封大國則又禮無加爵之道請下)
　(尚書集三省御史臺議奏詔下而太后手詔詰責執/政六月甲寅帝乃詔曰如聞集議不一權宜罷之令)
　(有司博求/典故以聞)五月以陳旭為樞宻副使○詔宗室封王
　者子孫襲爵○秋七月富弼罷(弼以足疾求解政乃/以使相鄭國公判揚)
　(州/)張昪罷(昪請老帝曰太尉勤勞王家詎可遽去但/命五日一至院進見毋蹈舞司馬光亦疏)
　(昪忠謹清直不可于以私請留/于朝而昪求去益力乃判許州)以文彦博為樞宻使
　吕公弼為副使(彦博自河南入覲帝曰朕之立卿之/功也彦博悚然對曰陛下入繼大統)
　(乃先帝意皇太后恊賛之力臣何功之有且陛下登/儲纂極之時臣方在外皆韓𤦺等承聖志受顧命臣)
　(無預焉帝曰備聞始議卿于朕有恩彦博避謝不敢/當帝曰蹔煩卿西行即召還矣乃改判永興軍遂召)
　(為樞/宻使)八月京師大雨壞屋漂民詔求直言(八月庚寅/大雨京師)
　(平地涌水壊官私廬舍漂人民畜産不可勝計是日/帝御崇元殿宰相而下朝參者十數人而已詔開西)
　(華門以洩宫中積水水奔激殿侍班屋皆㩁沒人畜/多溺死官為葬祭其無主者千五百八十人乙未下)
　(詔責躬乞言且命罷/宴減膳禱于山川)冬十一月吐蕃唃厮囉卒以其
　子董氊為保順節度使
(丙/午)三年(遼咸雍/二年)春正月契丹復國號曰遼○詔立濮安
　懿王園廟以王子宗懿為濮國公主祠事貶侍御史
　吕誨等于州縣(濮王崇奉之議久而未定翰林學士/范鎮上言曰陛下既以仁宗為考又)
　(加于濮王則其失非細凡漢之稱皇考稱帝立寢廟/序昭穆皆非陛下聖明之所法宜如王珪等議執政)
　(惡之侍御史吕誨范純仁趙瞻監察御史吕大防同/知諫院傅堯俞等復引義固争以為王珪議是乞從)
　(之章七上而不報誨遂劾韓琦不忠五罪曰昭陵之/土未乾遽欲追崇濮王使陛下厚所生而薄所繼隆)
　(小宗而絶大宗言者論辨累月琦猶遂非不為改正/中外憤鬰萬口一辭願黜居外藩以慰士論又與純)
　(仁大防共劾歐陽修首開邪議以枉道説人主以近利/負先帝陷陛下於過舉而韓𤦺曽公亮趙槩附會不)
　(正乞皆貶黜亦不報既而太后手詔中書門下曰吾/聞羣臣議講皇帝封崇濮安懿王至今未見施行吾)
　(載閲前史乃知自有故事濮安懿王譙國夫人王氏/襄國夫人韓氏仙逰縣君任氏可令皇帝稱親濮安)
　(懿王稱皇王氏韓氏任氏並稱后事方施行帝即日/手詔曰稱親之禮謹遵慈訓追崇之典豈易克當其)
　(以塋為園即園立廟俾王子孫主奉祠事如皇太后/㫖乃以塋為園置守衛吏即園立廟以王子宗懿為)
　(濮國公奉王後詔臣民避王諱吕誨以所論奏不見/聽用繳納御史敕告家居待罪帝令閤門以告還之)
　(誨力辭臺職且言與輔臣勢難兩立帝以問執政歐/陽修對曰御史以為理難並立若臣等有罪當留御)
　(史帝猶豫久之命出御史乃下遷誨知蘄州范純仁/請同黜遂通判安州吕大防知休寧縣范鎮知陳州)
　(于是趙瞻傅堯俞使契丹還即上疏乞同貶乃出瞻/通判汾州帝眷注堯俞獨進除侍御史堯俞曰誨等)
　(已逐臣義不當止帝不得已命知和州知制誥韓維/及司馬光皆上疏乞留誨等不報遂請與俱貶亦不)
　(許侍讀吕公著言陛下即位以來納諫之風未彰而/屢詘言者何以風天下帝不聽公著乞補外乃出知)
　(蔡州誨等既/出濮議亦寢)夏四月胡宿罷以郭逵同簽書樞宻院
　事○夏主寇大順城趙明敗之(先是夏主諒祚遣吳/宗來賀即位詔令門)
　(見使者不從至順天門且欲佩魚及儀物自從引伴/髙宜禁之不可留止廄置一夕絶其供饋宗語不遜)
　(宜折之使如故事良久乃聽入及賜食又訴于押伴/張覲詔命還赴延州與宜辨之宗度理屈不復乞置)
　(對遂詔諒祚懲約宗諒祚不奉詔而出兵秦鳯涇原/抄熟戸擾邉塞殺掠人畜以萬計遂寇大順城圍柔)
　(逺砦蕃官趙明撃退之知延州陸詵謂由積習致然/不加折誚則國威不立因留其請時服使者及嵗賜)
　(而移宥州問故帝聞之喜曰固知詵能辦此諒祚聞/而懼遂報言邉吏擅興今誅之矣因遣使貢方物以)
　(謝罪初諒祚寇大順韓𤦺議停其歳賜絶其和市遣/使問罪文彦博難之或舉寶元康定時事𤦺曰諒祚)
　(狂童也非有元昊智計而吾邉備過當時逺甚亟詰/之必服不從會陸詵䇿與𤦺合而諒祚果歸欵帝顧)
　(𤦺曰一如/卿料也)秋九月戊子朔日有食之○冬十月以郭
　逵為陜西四路㳂邊宣撫使判渭州○詔三嵗一試
　舉人○十一月帝有疾十二月立頴王頊為皇太子
　大赦(時帝久疾韓𤦺入問起居因進言曰陛下久不視/朝願早建儲以安社稷帝頷之即召學士承㫖張)
　(方平至福寧殿帝馮几言言不可辨方平進筆請乃/書曰來日降詔立皇太子方平抗言曰必頴王也適)
　(長而賢請書其名帝力疾書之方平退草制立太子/太子既立帝因泫然下涙文彦博退謂𤦺曰見上顔)
　(色否人生至此雖父/子亦不能不動也)
(丁/未)四年(遼咸雍/三年)春正月帝崩于福寧殿皇太子即位大
　赦(帝崩年三十六英宗以明哲之資膺繼統之命臨/政必問故事與古治所宜每有裁决皆出羣臣意)
　(表雖以疾疢不克大有所為然使後/世欽仰髙風詠嘆至德何其盛哉)尊皇太后曰太
　皇太后皇后曰皇太后○以吳奎為樞宻副使○以
　韓琦兼侍中文彦博兼中書令(宰執羣臣/進秩有差)二月立妃
　向氏為皇后(后太尉敏中之曽孫定國留/後經之女帝為頴王納為妃)進封李日
　尊為南平王○三月歐陽修罷(修既以議濮王典禮/為吕誨所詆惟蔣之)
　(竒以修議為是及誨等斥而修薦之竒為御史衆因/目為姦邪之竒患焉思所以自解㑹修婦弟薛宗孺)
　(有憾于修造帷簿不根之謗摧辱之展轉逹于中丞/彭思永思永以告之竒之竒即上章劾修帝初即位)
　(欲加深謫訪諸故宫臣孫思恭思恭為修辨釋修亦/杜門請推治帝使詰思永之竒所從來皆辭窮乃黜)
　(思永知黄州之竒監道州酒税修因力求退乃以觀/文殿學士知亳州修天資剛勁見義勇為平生與人)
　(盡言無𨼆奬引後進如恐不及賞識之下率為聞人/及在政府與韓𤦺同心輔政士大夫有所干請輒面)
　(諭可否雖臺諫論事亦必以是非詰之怨誹益衆自/五代以來文體卑弱鎪刻駢偶梁周翰髙錫栁開范)
　(杲頗尚淳古及楊億劉筠聲偶之辭出學者靡然從之/穆修于是獨為古文然力不足以變士習修逰隨州)
　(得唐韓愈遺藁於廢書簏中讀而心慕之苦心探頥/至忘寢食與尹洙迭相師友遂以文章名冠天下其)
　(為文天才自然豐約中度言簡而明信而通引物連/類折之於至理以服人心超然獨鶩衆莫能及故天)
　(下翕然/師尊之)崇義公柴詠致仕以其子若訥襲爵○以司
　馬光為翰林學士固辭不許(光力辭帝曰古之君子/或學而不文或文而不)
　(學惟董仲舒揚雄兼之卿有文學何辭為光對曰臣/不能為四六帝曰如兩漢制誥可也且卿能進士取)
　(髙第而云不能四六何耶是職/非卿其誰能堪之光乃就職)以吳奎參知政事○
　閏月以王安石知江寧府(終英宗之世安石被召未/甞起然自以楚士寡援中)
　(朝因結韓吕二族以取重於是韓維吕公著兄弟更/稱揚之帝在潁邸韓維為記室每講説見稱輒曰此)
　(非維之説維之友王安石之説也維遷庶子又薦安/石自代帝由是想見其人及即位召之安石不至帝)
　(謂輔臣曰安石歴先帝朝召不赴頗以為不恭今又/不至果病耶有所要耶吳奎對曰臣甞與安石同領)
　(羣牧見其護前自用所為迂濶萬一/用之必紊綱紀矣乃命知江寧府)夏四月以司馬
　光為御史中丞(光為中丞上疏論心術之要三曰仁/明武治國之要三曰官人信賞必罰)
　(言甚切至且曰臣獲事三朝皆以此/六事獻平生力學所得盡在是矣)秋八月葬永厚
　陵○以周後柴貽廓為三班奉職○九月召王安石
　為翰林學士(曽公亮疾韓𤦺専因力/薦安石覬以間琦也)韓琦罷(𤦺執政/三朝或)
　(言其専帝頗不悦中丞王陶料必易置大臣欲自規/重位因劾𤦺不押文徳殿常朝班為䟦扈𤦺閉門待)
　(罪吳奎以陶為過言詔徙陶為翰林學士奎又執不/可陶遂言奎阿附因廷辯不已帝以陶過毀大臣出)
　(知陳州而奎亦罷知青州琦求去益力帝不得已以/琦為鎮安武勝軍節度使司徒兼侍中判相州入對)
　(帝泣曰侍中必欲去今日已降制矣然卿去誰可屬/國者王安石何如琦對曰安石為翰林學士則有餘)
　(處輔弼之地則不可帝不答琦蚤有盛名識量英偉/臨事喜愠不見于色居相位再决大䇿以安社禝當)
　(是時朝廷多故琦處危疑之際知無不為或曰公所/為誠善萬一蹉跌豈惟身不自保恐家無處所矣琦)
　(歎曰是何言耶人臣當盡力事君死生以之至于成/敗天也豈可豫憂其不濟遂輒不為哉聞者愧服天)
　(資忠厚折節下士無貴賤禮之如一尤以奬㧞人材/為急儻公論所與雖意所不悦亦收用之故得人為)
　(多選飭羣司皆使奉法循禮其所建請惟顧義之所/在無適莫心與富弼並著勲業故時人稱賢相者必)
　(曰富/韓)吳奎陳旭罷(奎既罷知青州司馬光諌曰奎名/望清重今為王陶絀奎恐大臣皆)
　(不自安各求引去陛下新即位于四方觀聽非宜韓/維亦以為言帝乃召奎還中書及韓琦罷相奎與旭)
　(亦去奎博學清重逹于從政甞言于帝曰陛下在推/誠應天天意無他合人心而已若以至誠格物莫不)
　(以至誠應則和氣之感自然而至今民力困極國用/窘乏必俟順成乃可及他事帝王所職惟在于判正)
　(邪使君子常居要近小人不得以害之則自治矣帝/因言堯時四凶猶在朝奎曰四凶雖在不能惑堯之)
　(聰明聖人以天下為度未有顯過固宜/包容但不可使居要近地耳帝然之)以吕公弼為
　樞宻使張方平趙抃參知政事邵亢為樞宻副使(抃/為)
　(政嚴而不苛所至辦治帝聞其名自知成都召知諫/院故事近臣召自外州將大用者必更省府不為諌)
　(官及命下大臣以為疑帝曰吾賴其言耳茍欲用之/無傷也及入謝帝謂曰聞卿匹馬入蜀以一琴一鶴)
　(自隨為治簡易亦稱是乎遂拜參知政事抃感顧知/遇朝廷有未協者必宻啟聞帝嘉其忠恒褒答之)
　復以司馬光為翰林學士吕公著乞解知通進銀臺
　司從之(光論張方平不恊物望難居政府帝不從還/光翰林兼侍讀學士知通進銀臺司吕公著)
　(封還除目曰光以舉職賜罷是為有言責者不得盡/其言也詔以告直付閤門公著又言制命不由門下)
　(則封駁之職因臣而廢願正臣/罪遂觧銀臺司而光還翰林)冬十月張方平以父
　䘮去位(方平慷慨有氣節平居未嘗以言徇物以色/假人名重當時所至有政績然乏公輔之望)
　初御邇英閣召侍臣講讀經史○种諤襲夏人嵬名山
　以歸遂城綏州(夏監軍嵬名山部落在故綏州名山弟夷山/請降于知青澗城种諤諤使人因夷山以誘)
　(名山賂以金盂名山小吏李文喜受之隂許歸欵而名/山未之知也諤即以聞且欲因取其河南地知延州陸)
　(詵曰數萬之衆納土容可受若但以衆來情偽未可知/且安所置之戒諤毋妄動諤持之力詔詵召諤問狀與)
　(轉運使薛向議撫納詵言名山誠能據横山以扞敵我/以刺史世封之使白為守固為中國之利今無益我而)
　(啟西釁非計也乃共畫三䇿令幕府張穆之入奏穆之/隂受向指詭言必可成帝意詵不恊力徙之秦鳯諤不)
　(待命悉起所部兵長驅而進圍名山之帳名山不得已/舉衆從諤而南得首領三百戸萬五千兵萬人遂城其)
　(地夏人來争諤撃敗之陸詵劾諤擅興之罪欲捕/治之未果而徙秦之命至西方用兵自此始矣)
　通鑑續編卷七
