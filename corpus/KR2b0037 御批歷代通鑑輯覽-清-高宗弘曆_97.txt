
御批歴代通鑑輯覽卷九十六
元
世祖皇帝
(戌/子)至元二十五年春二月毁宋故宫為佛寺
　從僧格及嘉木楊喇勒智言凡宋宫殿郊廟悉毁為
　寺復欲取宋髙宗所書九經石刻為浮屠基杭州府
　推官申屠致逺力拒止之天大雨雪有司督民入山
　伐木死者四百人行省參政董文用曰非時役民民
　不堪矣宜少徐之不從
三月帝如上都以鄭制宜(鄭鼎子續綱目誤作鄭子鼎/宋元通鑑因之謬甚今依本)
(傳改/正)領樞密院事
　故事車駕如上都樞密院臣俱從行嵗留一人領院
　事漢人不得與焉至是以屬判官鄭制宜制宜遜辭
　帝曰汝豈漢人比耶竟留之
托歡引軍還陳日烜邀擊敗之尋遣使來謝罪
　托歡復遣兵追日烜于海右丞相阿巴齊(舊作阿八/赤今改)
　曰賊棄巢穴逺遁意待吾之敝而乗之將士皆北人
　春夏之交瘴癘將作賊弗就擒饋餉且盡吾不能持
　久矣時日烜復遣使請降以欵師諸將信其說久之
　不降擁衆據海口阿巴齊率衆攻之將士多被疫不
　能進諸蠻復叛所得險阨皆失守遂謀引還日烜復
　集散兵三十萬守東闗(在安南國/沼北有城)遏托歡歸路諸軍
　且戰且行日數十合賊據險竊發毒矢將士裹瘡以
　戰樊楫阿巴齊皆死前軍蘓都爾(舊作昔都/兒今改)奮勇乗
　之交人小却托歡由間道趨還日烜尋遣使入朝貢
　金人以代已罪帝以托歡無功而還令出鎮揚州終
　身不容入覲
夏四月徴宋江西招諭使知信州謝枋得辭不至
　初枋得遁入建陽及程文海至江南訪求人才薦宋
　遺士三十人枋得亦在列枋得方居母喪遺書文海
　曰某所以不死者以九十三嵗之母在耳先妣以今
　年二月考終某自今無意人間事矣亡國之大夫不
　可與圖存李左車猶能言之況稍知詩書頗識義理
　者乎某之至愚極闇決不可以辱召命亦明矣既而
　留夢炎亦力薦之奏上枋得復遺書夢炎言江南無
　人才未有如今日之可恥者春秋以下之人物本不
　足道今欲求一人如瑕吕飴甥程嬰杵臼厮養卒亦
　不可得辯論凡數千百言卒不行
江南盗起
　廣東民董賢舉浙江民楊鎮龍栁世英循州民鍾明
　亮各擁衆萬餘相繼而起明亮勢尤猖獗詔遣浙江
　行省丞相䝉古岱行樞密院副使頁特密實(舊作月/的述失)
　(䝉古岱傳作博羅/哈思哈雅今改)發四省兵討之明亮屢降復叛既
　而福建按察使王惲上疏言福建郡縣五十餘處連
　山距海實邊徼要區由平宋以來官吏殘虐故愚民
　往往嘯聚朝廷遣兵討之復致蹂踐甚非一視同仁
　之意況福建歸附之民户幾百萬黄華之變(事見/前)十
　去四五今明亮之勢又烈于華其可以尋常草竊視
　之宜選精兵明號令以計取之可也御史夫夫伊囉
　勒亦言江南盜起凡四百餘處宜選將討之帝曰頁
　特密實屢以㨗聞䝉古岱已往卿毋以為慮也
詔皇孫特穆爾(太子珍□第/三子即成宗)行邊
　納顔餘黨和爾果斯(托克托呼𫝊作火魯哈孫/續綱目作火魯火孫今改)及哈
　坦等尚攻掠邊郡未下詔皇孫特穆爾北撫諸軍討
　之都指揮托克托呼(竒卜察克國王子拜都察克之/子舊作土土哈班都察今改)
　擊破和爾果斯還復敗哈坦軍盡得遼左諸部置東
　路萬户府
五月河決汴梁
　汴梁大霖雨河決太康通許把三縣陳潁二州皆被
　其害
秋九月南臺御史中丞劉宣自殺
　時江浙行省丞相䝉古岱悍戾縱恣常慮臺臣紏劾
　其罪而尤畏宣日遣人入建康偵伺臺臣違失臺臣
　憚之隂求自解惟宣屹不為動䝉古岱益忌之因羅
　織宣罪逮繫其子于獄又令人妄言宣沮壞錢榖事
　聞遂遣使置獄行省鞫治之宣及御史六人俱就逮
　宣不勝憤遂自剄于舟中(始宣將行以一緘付從子/自誠令勿啟視宣死視其)
　(書云觸怒大臣誣搆成罪身為臺臣義不受辱當自/引決但不獲以身徇國為恨耳嗚呼天乎實鑑此心)
　(聞者莫不悼惜之/延祐中賜諡忠憲)
置徴理司冬十月遣使鈎考諸路錢榖
　初僧格摘委六部鈎考百司倉庫錢榖復以為不専
　其任遂置徴理司以主之時理算之計行入倉庫司
　錢榖者無不破産及當更代人皆棄家避之十月僧
　格又言湖廣錢榖已責償于平章約蘓穆爾他省欺
　盜必多請以參知政事實都等十二人理算江淮江
　西福建四川甘肅安西六省耗失之數給兵以衛其
　行詔皆從之既而行臺侍御史程文海入朝言天子
　之職莫大於擇相宰相之職莫大於進賢宰相不以
　進賢為急而惟以貨殖為心非為上為德為下為民
　之意今權姦用事立尚書省鉤考錢榖以割剥生民
　為務所委任者率皆貪饕邀利之人江南盜賊竊發
　良以此也臣竊以為宜清尚書之政損行省之權罷
　言利之官行恤民之事僧格大怒留京不遣奏請殺
　之者六帝皆不允
遣瀛國公趙㬎學佛於吐蕃
十一月立僧格輔政碑
　時天下騷然而江淮尤甚讒佞之徒方且諷請立石
　為僧格頌德帝曰民欲立則立之仍告僧格使之許
　也碑成樹之省前題曰王公輔政之碑
十二月以董文用為御史中丞
　文用入為中丞首舉胡祇遹(字紹聞磁/州武安人)王惲等十餘
　人為按察使徐琰魏初(字太初𢎞/州順聖人)為行臺中丞當時
　以為極選㑹僧格當國貴戚見之皆屏息遜避文用
　獨不附之僧格使人諷文用頌己功不答又自謂文
　用曰百司皆具食丞相府矣亦不答時朔方軍興而
　徴求愈急文用曰民急矣外難未除而内傷其根本
　丞相宜思之因持郡國所上盗賊之目謂之曰百姓
　非不欲安樂急法暴斂至此御史臺所以救時政之
　不及丞相當有以助之不當抑之也僧格愈恨之日
　摭拾臺事譖於帝言文用戅傲沮法欲罪之帝曰彼
　御史職也何罪之有尋遷為大司農
(己/丑)二十六年春正月地震
開㑹通河(即今山東運河漕艘上/下以牐啟閉謂之牐漕)
　從夀張縣(注見/前)尹韓仲暉等言也起須城縣(即漢須/昌縣後)
　(唐改名明省故城在/今泰安府東平州)安山(在東平州西南下有湖湖/旁有亭子店即古安民亭)
　(遺址汶濟合流處也今為/運道所經曰安山鎮有牐)西南由夀張西北至東昌
　又西北至臨清(元魏縣明升為州/今州屬東昌府)引汶水以達御河
　(與上汶水/注俱詳前)長二百五十餘里中建牐三十一以時蓄
　洩河成名曰㑹通(初畢輔國始于堽城左汶水隂作/一斗門遏汶入洸南通泗淮而未)
　(分於北至是始分流絶濟由壽張以北達于臨清剛/堽城在兖川府寧陽縣東北即漢剛縣故城後訛)
　(為堽元人置斗門於此曰堽城堰明改為壩洸河在/堽城壩西南本汶水支流自元人遏汶入之其流始)
　(盛今河由滋陽縣至濟寧州/入運濟水即大清河注詳前)
二月以中書右氶相巴延知樞密院事將兵鎮和林
　和林置知院自巴延始
三月庚辰朔日食
夏四月禁江南民挾弓矢
　犯者籍為兵
福建參知政事魏天祐執宋謝枋得至大都不屈死之
　初天祐見時方求才欲薦枋得為功遣使誘之入城
　與之言坐而不對或嫚言無禮天祐不能堪乃讓曰
　封疆之臣當死封疆安仁之敗(事見/前)何不死枋得曰
　程嬰公孫杵臼二人皆忠於趙一存孤一死節王莽
　簒漢龔勝餓死司馬子長云死有重於泰山輕於鴻毛
　參政豈足知此天祐怒逼之北行枋得以死自誓自
　離嘉興即不食二十餘日不死乃復少茹蔬果積數
　月困殆四月朔至燕問太后攢所及瀛國公所在再
　拜慟哭疾甚留夢炎使醫持藥雜米飲進之枋得怒
　擲之於地不食五日死(枋得天資嚴厲雅負竒氣風/岸孤峭不能與世軒輊而以)
　(天時人事推宋必亡於二十年後毎論樂毅申包胥/張良諸葛亮事常若有千古之憤者而以植世教立)
　(民彛為任貴富貧賤一不動其中/死之後子定之䕶骸骨歸葬信州)
六月海都宼邊秋七月帝自將討之
　海都兵至和林宣慰使竒卜(舊作怯/伯今改)等反應之時劉
　哈喇巴圖爾(河東人本姓劉/至元中賜名)乗間脫歸報帝帝嘉賚
　之先是海都至杭愛(在和林北元時/置耕屯于此)皇孫噶瑪拉(太/子)
　(珍戬長子舊作/甘麻利今改)率衆與戰失利被圍托克托呼引勁
　卒陷陣翼王出及帝親征至北邊謂托克托呼曰昔
　太祖與臣下同患難者飲班珠爾河(注見/前)之水以紀
　功今日之事何愧昔人
冬十月禁百官受饋酒食者
　内外百宫有犯之者籍其家貲之半
閏月帝還大都
十二月詔括馬
　先是令百官市馬助邊猶不足用復括天下馬充之
　其品官所乗者限數外悉令入宫
以白絜矩為尚書省舍人
　紹興路總管府判官白絜矩言宋宗室居江南者百
　姓敬之不衰久之非便宜悉遷于京師僧格以聞擢
　為尚書省舍人遣之江南發兼併户偕宋宗室至京
　師既而江淮行省言江南之民方患增課料民括馬
　之苦今此舉必致人心揺動宜且止從之
帝幸大聖夀萬安寺
　詔天下梵寺所貯藏經集僧誦之仍給所費嵗為例
(庚/寅)二十七年夏四月河北十七郡蝗
秋八月辛未朔日食
地大震九月赦天下
　武平(即金大定府元初為武平路/後改曰大寜明為衛注詳前)尤甚地陷黒沙水
　涌出壞官暑四百八十間民居不可勝計壓溺死傷
　者數十萬人帝深憂之時駐蹕龍虎臺(在順天府昌/平州西居庸)
　(闗南/口)遣諤爾根薩里召集賢翰林兩院官詢致災之
　由議者畏僧格莫敢指切時政時僧格遣實都王巨
　濟等理算天下錢榖已徴者數百萬未徴者尙數千
　萬民不聊生自殺者相屬逃山林者則發兵捕之于
　是集賢直學士趙孟頫因諤爾根薩里入奏於帝謂
　須下詔蠲除庶幾天變可弭帝從之詔草已具僧格
　怒曰此必非帝意孟頫曰凡錢榖未徴者其人死亡
　已盡非及是時除免之他日言事者儻以失陷歸咎
　尚書豈不為丞相深累邪僧格悟遂赦天下民賴稍
　蘓
冬十一月增置萬户府分戍江南
　江南行省言淛東地極險惡賊所巢穴初巴延等于
　各路置軍鎮戍葢視地之輕重而為多寡後為䝉古
　岱更易其法今宜復遣三萬户分戍之(以哈喇台一/軍戌明台伊)
　(竒哩一軍戍温處扎呼岱一軍戊紹興婺舊/作合剌帶軍亦怯烈軍扎忽帶軍今並改)揚州建
　康鎮江三城跨據大江宜置萬户府七杭州置萬户
　府四瀕海沿江要害二十二所復宜增置戰艦分兵
　閱習水戰之法詔從之
安圖罷
　安圖見天下大權盡歸尚書省屢求退不許至是罷
　相仍領宿衛
大水
　江南民流者四十五萬餘人凡發粟五十八萬賑之
(辛/卯)二十八年春正月僧格及諤爾根薩里葉李以罪免
　天下以僧格鈎考錢榖之故中外騷動廷臣莫敢言
　者集賢直學士趙孟頫謂奉御徹爾曰僧格罪惡甚
　矣我等不言他日何以辭其責公為上所親信捐一
　旦之命為萬姓除殘賊仁者事也時帝畋漷北(漷河/之北)
　(也在順天府通州故/漷縣南東入白河)徹爾乗間入言之詞語激烈帝
　怒謂其毁詆大臣命衛士批其頰血湧口鼻委頓地
　上少間復呼而問之辯愈力曰臣與僧格無讐所以
　力數其罪而不顧身者正為國家計耳苟畏聖怒而
　不言則姦臣何時除民害何時息帝大悟召博果密
　問之對曰僧格壅蔽聰明紊亂朝政有言者即誣殺
　之今百姓失業盜賊蜂起召亂在旦夕非亟誅之恐
　為陛下憂㑹廷臣言者益衆遂詔臺省相與辯駁之
　僧格辭屈帝曰僧格為惡始終四年臺臣豈不知之
　知而不言當得何罪御史杜思敬曰奪官追俸惟上
　所裁遂斥罷臺臣之久任者免僧格等官命徹爾率
　衛士三百人籍僧格家得珍寳如内藏之半諤爾根
　薩里以連坐亦籍其貲葉李與僧格同事一無所匡
　正亦坐免久之得以疾請南還(揚州學正李淦上言/葉李本一黥徒方受)
　(上簡知即以舉僧格為第一事致以非罪誅貶大臣/遣使四出鈎考錢榖民怨而盜發天怒而地震水災)
　(洊至人皆知僧格用羣小之罪而不知葉李舉僧格/之罪宜斬李以謝天下書聞帝矍然曰朕素以葉李)
　(剛介寧有是邪令召淦詣京師置對淦至/而李已卒遂擢淦江隂路教授以旌其直)
二月罷徴理司
　詔下之日百姓相慶而各路鉤考猶未盡罷既而御
　史言鉤考錢榖自中統至今餘三十年更阿哈瑪特
　僧格當國設法已極其黨公取賄賂民不能堪不如
　罷之便詔從之仍命取昔逋負錢榖文牘聚至一室
　非上命而竊視者罪之
以鄂勒哲(圖卜氏舊作完澤/土别燕氏今改)為尚書右丞相博果密平
章政事
　初僧格欲殺楊居寛郭佑刑部尚書博果密争之不
　得僧格深忌之謂其妻曰他日籍我家者必此人也
　因其退食責以不入曹治事欲加之罪遂以疾免久
　之復起為翰林學士承㫖至是帝欲用為相謂之曰
　朕過聽僧格致天下不安今雖悔之已無及朕識卿
　㓜時使從學政欲備今日之用博果密曰朝廷勲舊
　齒爵居臣右者尚多今不次用臣無以服衆帝曰然
　則孰可曰太子詹事鄂勒哲可嚮者阿哈瑪特家其
　賂遺近臣皆有簿籍唯無鄂勒哲名又嘗言僧格為
　相必敗國事今果如其言是以知其可也乃拜鄂勒
　哲尚書右丞相博果密平章政事
三月踣僧格輔政碑
　初帝命翰林學士閻復(字子靖山/東高唐人)撰文至是復已改
　亷訪使(時御史臺改提刑按/察司爲肅政廉訪司)亦坐免
夏五月逮西僧嘉木揚喇勒智下獄尋釋之
　嘉木揚喇勒智發宋諸陵及其大臣塜墓攘取金寳
　珠玉無算私庇平民之不輸賦者二萬三千户田土
　稱是及受美女寳物之獻藏匿未露者尤多至是坐
　侵盜官物遣使逮問追治之籍其妻孥田畝臺省諸
　臣皆言宜誅之以謝天下帝不聽命釋之給還其所
　籍
復徴劉因為集賢學士辭不至
　因以疾固辭帝聞之曰古有所謂不召之臣其斯人
　之徒歟遂不彊致之(初許衡應召時道過因因謂曰/一聘而起毋乃太速乎衡曰不)
　(如此則道不行至是因不就集賢之命或問之曰不/如此則道不尊後二年因卒延祐中追封容城郡公)
　(謚文/靖)
下僧格獄逮其黨約蘓穆爾誅之
　崔彧言僧格當國四年中外百官鮮有不以賄而得
　者親舊皆授要官美地惟以欺蔽九重朘削百姓為
　事宜令兩省嚴加考覈凡入其黨者並除名為民從
　之湖廣平章政事約蘓穆爾僧格妻黨也尤不法逮
　至京師籍其家黄金至四千兩遂詔下僧格獄復繫
　約蘓穆爾還湖廣誅之(初約蘓穆爾因人言湖廣初/附時郡縣長吏吏胥富人比)
　(屋斂銀將輸之官銀已具而事中止即下令責民自/實使者旁午隨地置獄株連蔓引備極慘酷民拷掠)
　(瘐死者載道所獲不貲約蘓穆爾悉掩有之使至永/州判官烏克遜澤婉曲以利害曉之卒無所擾既見)
　(鉤考日急天下騒動嘆曰民不堪命矣即自上計行/省約蘓穆爾怒曰郡國錢糧無不增羡永州何獨不)
　(然此直府判倚其才辨慢我亟拘繫之欲置于死/至是因僧格敗始得釋烏克遜凙字潤甫臨潢人)
罷尚書省右丞相鄂勒哲等並入中書
頒行至元新格
　初朝廷未有法守百司斷理獄訟循用金律頗傷嚴
　刻右丞何榮祖(字繼先/廣平人)家世業吏初以公規治民禦
　盜理財等十事輯為一書名曰至元新格至是奏頒
　行之
秋七月僧格伏誅
八月平陽地震
　壊民居萬八百餘區壓死百五十人
九月遣使招諭琉球(注見/前)
　琉球久不通中國海船副萬戸楊祥請以兵往伐之
　既而閩人呉志斗自言熟知海道宜先招諭之不從
　然後用兵未晚乃以祥充宣撫使阮鑑兵部員外郎
　志斗禮部員外郎往招諭之明年祥等不至而還志
　斗卒于行初志斗嘗斥祥誕妄要功人疑為祥所殺
　詔福建行省按問㑹赦不竟其事
冬十月遣禮部尚書張立道(字顯卿其先陳/留人徙大名)使安南徴
其王入朝
　托歡等既還帝怒安南不已欲再伐之適陳日烜死
　子日燇襲位博果宻曰彼山海小夷以天威臨之寜
　不震懼獸窮則噬勢使之然今若遣使諭之彼宜無
　不奉命遂以禮部尚書張立道嘗使安南有功復使
　往徴其王入朝
十二月蠲瀛國公田租
　宣政院臣言宋全太后瀛國公母子已為僧尼有地
　三百六十頃乞如例免徴其租從之
詔議科取之法
　中書省臣言江南在宋時徭役為名七十有餘一切
　未徴今諸王嵗賜官吏俸禄多不給宜令江南如宋
　時諸名徴賦盡輸之至是因何榮祖言召各省任錢
　榖之臣至京師雜議科取之法
戸部上天下户口之數
　戸一千三百四十三萬三百二十有二口五千九百
　八十四萬八千九百六十有四游食者不在其數(考/是)
　(嵗戸口數世祖本紀分内郡江淮四川食貨志則通/計天下之數相較不符績綱目係于二十八年數復)
　(不合今依本紀係于是年仍/以本紀所分之數總核改輯)
(壬/辰)二十九年春正月甲午朔日食
　免朝賀
開通惠河(即今大通河自昌平州流貫都/城由大通橋至通州入白河)以郭守敬領
都水監事
　初守敬言水利十有一事其一欲導昌平縣(即今昌/平州注)
　(見/前)白浮村(在昌平州東南/元人築堰于此)神山水(昌平州東北有神/嶺山下有潭流入)
　(白浮村堰即/神山泉也)過䨇塔榆河(雙塔河在昌平州西北自/孟村經雙塔店故名榆河)
　(即古温餘/水注見前)引一畝(泉在昌平州西南/約徑一畝因名)玉泉(出宛平縣/西北玉泉)
　(山/下)諸水入城滙于積水潭(在宛平縣治西北東西一/里餘南北半之環禁城北)
　(安門宫墻左右舊名/海子套亦名净業湖)從東折而南入舊河(先時所開/金水河也)
　(歐陽原功碑記自積水潭環大内之/左右合金水河而南流東出是也)每十里置一牐
　以時蓄洩帝稱善復置都水監命守敬領之丞相以
　下皆親操畚鍤為之倡置牐之處往往于地中得舊
　時甎木人服其識逾年畢工自是免都民陸輓之勞
　公私便之帝自上都還過積水潭見舳艫蔽水大悦
　賜名曰通惠
詔江南避亂者令復業
　江南福建諸路連嵗盜起居民多入山谷自保時羣
　盜皆以次就平江南右丞高興言乞招諭復業詔從
　之
二月以伊克穆蘇(輝和爾人舊作/亦黒迷失今改)史弼高興並為福建
行省平章政事將兵擊𤓰哇(即古闇婆國又名莆家龍/亦曰下港在大海中占城)
(西/南)
　初右丞孟淇使𤓰哇𤓰哇黥其面使還帝怒命伊克
　穆蘇及史弼等將兵三萬伐之時𤓰哇國王為鄰境
　葛郎國所殺其壻土罕必闍耶迎弼求捄弼等遂并
　取葛郎國王以歸既而土罕必闍耶復叛弼等力戰
　却之得還死者三千餘人有司計其亡失貨貝直五
　千餘萬帝以其亡失太多及治其縱土罕必闍耶之
　罪弼與伊克穆蘇没家貲三之一唯興以不與議得
　免
三月誅僧格黨尼雅斯拉鼎等
　僧格敗尼雅斯拉鼎黙埒(舊作密/里今改)實都王巨濟俱下
　獄至是御史臺言其黨比僧格恣為不法理算江南
　錢榖極其酷虐民嫁妻賣女殃及親鄰維揚錢塘受
　禍最慘無辜死者五百餘人天下之人莫不思食其
　肉今三人既已伏辜乞誅之以謝天下帝以實都長
　于理財欲釋之博果密力争不可日中凡七奏卒併
　誅之
敏珠爾多卜丹罷以特爾格琳沁(舊作剌/真今改)並為平章政
事
　敏珠爾多卜丹嘗請復立尚書省專領右三部博果
　密曰阿哈瑪特僧格等相繼誤國身誅家滅前鑑未
　逺奈何又欲效之乎事遂寢至是以乆居其任免猶
　與議省事特爾格與琳沁同拜中書平章政事(初特/爾格)
　(為司農寺達嚕噶齊從獵巴雅爾之地獵者射免誤/中名駝帝怒命誅之特爾格曰殺人償畜刑大重帝)
　(曰誤那史官必書亟釋之庾人有盗秔罪應死特爾/格曰臣鞫之其人母病盗以養母耳請貰其死至是)
　(進平章政事以病足聽肩輿上/殿  巴雅爾舊作百查兒今改)
徴集賢學士楊恭懿(字元甫/奉元人)叅議中書省事辭不至
　恭懿于至元之初與許衡俱被召屢辭不起大子珍
　戬令有司以漢聘四皓故事聘之至京師與定科舉
　之議及考正歴法厯成授集賢學士兼太史院事即
　辭歸自是復屢召之皆不起至是監察御史商琥上
　書薦天下名士若胡祗遹王惲姚燧(字端甫/樞從子)雷膺(字/彦)
　(正渾/源人)等十餘人恭懿與焉詔起恭懿參議中書省事
　力辭不至尋卒
夏六月兩浙水
　詔免田租一百二十五萬七千餘石
閏月廣西上思州(唐置今州/屬南寜府)亂遣右丞程鵬飛將兵擊
　之上思州土官黄聖許擁衆二萬結交趾為援寇陷
　忠州(宋羈縻州今為/土州屬南寜府)江州(亦宋羈縻州今為/土州屬太平府)及華陽
　(元縣明省故城在/今南寜府新寜州)諸縣詔遣程鵬飛討之聖許尋敗
　走入交州
安南遣使入貢
　張立道至安南謂陳日燇曰昔鎮南王不用嚮道率
　衆深入不戰自潰天子亦既知之汝所恃者山海之
　險瘴癘之惡而雲南嶺南之人與汝習俗同而技力
　等今發而用之繼以北方之勁卒汝復能抗哉且前
　年之師殊非上意邊將䜛汝耳汝曾不悟稱兵抗拒
　逐我使人今禍且至矣日燇泣謝出竒寳為賄立道
　却之因要其入朝日燇曰貪生畏死人之常情朝廷
　誠有詔貸以不死臣將何辭乃先遣其臣何惟嚴阮
　代之隨立道上表謝罪修嵗貢之禮如初且言所以
　願朝之意時有忌立道之功者言必先朝而後可赦
　日燇懼卒不至已而復遣吏部尚書梁曾及禮部郎
　中陳孚持詔往徴之
秋八月罷福建銀冶
　初福建參知政事魏天祐獻計發民一萬鑿山煉銀
　嵗可得萬五千兩天祐乃賦民鈔市銀輸官而私其
　百七十錠至是臺臣以聞請追其贓而罷銀冶從之
　(時寜國路銀冶錁課二千四百雨民皆市易/以輸未嘗採之於山省臣以為言亦詔罷之)
冬十二月改封梁王噶瑪拉為晉王鎮北邊
　噶瑪拉初出鎮北邊後封梁王移鎮雲南至是復改
　封晉王鎮漠北統領太祖四大鄂爾多之地王天性
　仁厚御下有恩民賴以安
諸王莽賚特穆爾(舊作明里鐵/木兒今改)附海都以叛詔巴延討
之
　巴延至額森呼圖克嶺(在和林界舊作阿/撒怱突嶺今改)莽賚特穆
　爾已據之矢下如雨巴延先登陷陣諸軍争奮大破
　之莽賚特穆爾僅以身走巴延軍還遇伏兵復擊敗
　之斬首二千級俘其餘衆歸
以張珪(字公瑞/𢎞範子)為江淮行樞密副使
　珪時為管軍萬戸入朝帝欲用為樞密副使伊實特
　穆爾曰珪尚少果欲大用可俟他日帝曰不然其家
　為國滅金滅宋盡死力者三世矣而可吝此遂拜江
　淮行樞密副使
(癸/巳)三十年春正月汰冗員
　凡省内外官府二百五十五所官六百六十九員
詔邊軍屯田
　詔邊境無事本軍屯耕以食
始置社稷
　至元初已詔嵗祀而未立壇壝至是始用崔彧言置
　之
右丞相安圖卒
　帝聞之震悼曰人言丞相病朕固弗信果喪予良弼
　命大臣監䕶喪事(後大徳中追封/東平王諡忠憲)
二月以嘉木揚喇勒智子温普(舊作暗普今/改後仿此)為江浙行
省左丞
　尋以江南民怨嘉木揚喇勒智不已罷之
三月括諸路馬
　時以海都入宼詔羣臣議所以為備從樞密李庭言
　復括天下馬凡得十一萬匹
夏六月詔皇孫特穆爾撫軍北邊召巴延還以伊實特
穆爾代之
　時有譖巴延乆居北邊與海都通好因仍保守無尺
　寸之獲者詔授皇孫特穆爾以皇太子寳撫其軍以
　太傅伊實特穆爾輔行召巴延居大同以俟後命伊
　實特穆爾未至三驛海都兵復至巴延遣人語伊實
　特穆爾曰公姑止待我剪此宼而來未晩也遂與海
　都兵交且戰且却凡七日諸將以為怯憤曰果懼戰
　何不授軍于太傅巴延曰海都懸軍渉吾地邀之則
　遁誘其深入一戰可擒也諸將必欲速戰若失海都
　誰執其咎諸將曰請任之即還軍擊敗之海都果脱
　去乃召伊實特穆爾至軍中授以印而行皇孫舉酒
　餞之曰公去何以教我巴延舉所酌酒曰可慎者惟
　此與女色耳
秋七月以伊徹察喇(博勒呼之孫按伊徹察喇舊/作月赤察爾今改後仿此)知樞
密院事
　初伊徹察喇由長集賽授宣徽使(本宋官元以院掌/供玉食光禄寺屬)
　(焉院使秩/正二品)從帝北征奏曰安圖巴延伊羅勒皆嘗受
　命征伐三人者臣不可以後之臣願躬出一戰帝曰
　爾以安圖輩與爾家同功一體各立戰功恥不逮耶
　然躬親侍衛厥功非小何必踐行伍乃快心耶及僧
　格之敗實伊徹察喇潛奏劾之至是以為知樞密院
　事
八月安南遣使入貢詔安置于江陵復議舉兵伐之
　初梁曾(字貢父/燕人)至安南其國有三門日燇欲迎詔自
　旁門入曾貽書責之往復者三卒從中行且諷之入
　朝日燇不從遣其臣陶子竒偕曾來貢曾進所與日
　燇辯論書帝大悦解衣賜之令坐地上右丞阿里意
　不然帝怒曰梁曾兩使外國以口舌息干戈爾何敢
　爾或䜛曾受安南賂遺帝以問曾曾曰安南以黄金
　器幣竒物遺臣臣不受以屬陶子竒帝曰受之亦何
　不可廷臣以日燇終不入朝遂拘留子竒于江陵命
　劉國傑(字國寳本金人姓烏庫/理氏後入中州改姓劉)與諸王伊勒吉岱(舊/作)
　(亦里吉解今/改後仿此)等整兵聚糧復議伐之
冬十月彗星出紫㣲垣
　帝憂之夜召博果密入禁中問所以銷天變之道博
　果密曰風雨自天而至人則棟宇以待之江河為地
　之限人則舟楫以通之天地有所不能者人則為之
　此人所以與天地參也且父母怒人子不敢疾怨起
　敬起孝故易曰君子以恐懼修省詩曰敬天之怒三
　代聖王克謹天戒鮮有不終漢文之世同日山崩者
　二十有九日食地震頻年有之善用此道天亦悔禍
　海内乂安此前代龜鑑也願陛下法之因誦文帝日
　食求言詔帝悚然曰此言深合朕意可復誦之遂論
　説至四更乃罷
赦
(甲/午)三十一年春正月知樞密院事巴延還自軍中
　巴延時在大同(事具/前)帝不豫乃驛召還(考元史世祖/本紀三十年)
　(十一月河南江北行省平章巴延入為中書省平章/政事位博果密上三十一年春正月知樞密院事巴)
　(延至自軍中官位各不同葢實兩巴延也續綱目于/三十年則依本紀書以巴延為平章政事于三十一)
　(年則又不依本紀不書巴延至自軍中似以入為平/章之巴延即至自軍中之巴延兩人混而為一今于)
　(入為平章之巴延則以尋常命相不為特書于至自/軍中之巴延則以入受顧命兼採本傳特書之再考)
　(元代之名巴延者不一其最著者一為平定江南追/封淮安王之巴延即此還自大同者也史有特傳一)
　(為擁戴文宗至順帝時竄死南恩州之巴延與托克/托等同傳一為江西僉事講學□州後死賊難之巴)
　(延在儒學傳其至元三十年入為平章之巴延但見/本紀無列傳宰相表于是年又不列其名惟賽音諤)
　(徳齊扎斯迪音傳附載其子敏珠爾多卜丹有長子曰/巴延官中書省平章事末子曰巴延徹爾亦官平章)
　(事合之本紀當即其人厥後以受朱清張瑄賂罷相/而又復官尋為武宗所誅者當亦即其人史以其人)
　(無可紀故不為立傳今以其入相無所闗係故亦不/為特書其為平章以後之事則仍隨時具載但不使)
　(是年兩巴延相混/故特揭之于此)
帝崩
　親王諸大臣發使告哀于皇孫知樞密院事巴延總
　百官以聽(兵馬司請日出鳴晨鐘日入鳴昏鐘以防/變故巴延呵之曰汝欲為賊邪其一如平)
　(日適有盗内庫銀者宰執欲誅之巴延曰/何時無盗今以誰命誅之邪人服其有識)
葬起輦谷(注見/前)
　廟號世祖國語尊稱曰色辰皇帝(色辰䝉古語聰明/天縱之謂元史舊)
　(訛作薛禪今譯改能史臣曰世祖度量洪廣知人善/任使信用懦術用  立經陳紀所以為一代之制者)
　(䂓模𢎞/逺矣)
御史中丞崔彧得傳國璽獻之
　時穆呼哩曾孫索多(舊作碩/徳今改)已死而貧其妻出玉璽
　一鬻之或以告彧召秘書監丞楊桓(字武子/兖州人)辨其文
　曰受命于天既夀永昌此歴代傳國璽也遂獻之故
　太子妃鴻吉哩氏妃以之徧示羣臣丞相以下次第
　上夀慶曰神寳之出實當宫車晏駕之後此乃天意
　屬於皇太孫也乃遣右丞張九思賫授之
夏四月皇孫特穆爾即位于上都(是為/成宗)大赦
　皇孫南還及宗室諸王㑹于上都定策之際親王有
　違言者伊實特穆爾謂晉王噶瑪拉曰宫車晏駕神
　器不可虚疇昔儲闈符璽已有所歸(授星太子/寳事具前)晉王
　宗盟之長何俟而不言巴延亦握劍立殿陛宣揚顧命
　述所以立皇孫之意辭色俱厲諸王皆股栗趨殿下
　拜皇孫遂即位大赦
追尊皇考曰裕宗皇帝尊母鴻吉哩氏曰皇太后
　改太后所居舊太子府為隆福宫
五月以伊實特穆爾為太師巴延為太𫝊伊徹察喇為
太保
罷伐安南兵釋其使歸國
六月庚辰朔日食
賜宋使臣家鉉翁號處士遣還鄉
　初世祖欲官鉉翁不受遂安置河間以春秋教授弟
　子數為諸生談及宋興亡之故輒流涕太息至是年
　逾八十詔賜號處士放還鄉里錫予金幣皆不受尋
　卒
秋七月詔中外崇奉孔子
博果密罷為陜西平章政事尋復留之
　初世祖崩時博果密得預顧命丞相鄂勒哲以其年
　位在下深忌之帝知其故慰勞之曰卿先朝腹心惟
　朝夕啟沃匡朕不逮庶無負先皇付託之重廷議大
　事多從其言河東守臣獻嘉禾博果密曰汝郡内所
　産盡如是邪曰惟此數莖耳博果密曰如此則既無
　益于民何足為瑞遂罷遣之西僧作佛事請釋罪囚
　祈福謂之都勒斡(舊作秃魯/麻今改)豪民犯法皆賂之以求
　免有殺主殺夫西僧請被以帝后服乗黄犢出宫門
　釋之云可得福博果密曰人倫者王政之本風化之
　基豈可容其亂法如是帝責丞相曰朕戒汝無令博
　果密知今聞其言朕甚媿之使人語博果密曰卿且
　休朕今從卿言有奴告主者主被誅即以其主所居
　官與之博果密言若此必大壊天下風俗無復上下
　之分矣帝悟為追廢前命丞相以下多與謀議不合
　奏以為陜西行省平章政事太后謂帝曰博果密朝
　廷正人先皇帝所付託豈可出之于外邪乃復留之
冬十月帝至自上都
　帝廵狩賽音布拉克(舊作三不/剌今改)川地(方輿紀要賽音/市拉克川在故)
　(開平/衛境)董文用言先帝新棄天下陛下廵遊不以時無
　以慰安元元且人君猶北辰居其所而衆星拱之不
　在勤逺畧也宜趣還京師帝悟始還
弛江西銀冶課額
　江西省臣言銀冶嵗輸萬一千兩而未嘗及數民不
　能堪命自今從實辦之不為額
十一月罷江南行樞密院
　初江淮湖廣江西各立行樞密院江南省臣累請罷
　之帝以問巴延時巴延已屬疾張目對曰内而省院
　各置為宜外而軍民分𨽻不便帝從之遂罷三院以
　其事歸行省
以何瑋(易州易縣人/伯祥之子)為參知政事巴延徹爾為參議省
事
　初帝諭右丞相阿里參政梁徳珪(字伯温大/興良斜人)曰中書
　政務卿等皆懐怠心又不約束吏曹使選人留滯僧
　格雖姦邪然僚屬憚其威政事無不立辦卿等其約
　所屬不事事者懲之時省臣凡十一人至是以瑋參
　知政事瑋曰古者一相專任賢也今宰執員冗政出
　多門轉相猜忌請損之不從巴延徹爾平章政事巴
　延(即三十年十一/月入為平章者)弟也巴延曰臣叨平章政事兄弟
　宜相嫌避帝曰兄平章于上弟參議于下何所嫌也
十二月太傅知樞密院事巴延卒(諡忠/武)
　巴延深沉有謀畧善斷將二十萬衆伐宋如將一人
　諸將仰之若神明還朝未嘗言功及是卒贈太師追
　封淮安王
禁侵擾農桑者
成宗皇帝
(乙/未)元貞元年春正月以劉國傑為湖廣行省平章政事
　辰澧地接溪洞宋嘗選民立屯免其繇役使禦諸蠻
　在澧曰隘丁在辰曰寨兵宋亡皆廢國傑悉復其制
　又視盜出没之地置戍三十八所分屯將士以守之
　由是東盡交廣西亘黔中周湖廣四境皆有屯戍制
　度周密諸蠻不能復宼入朝賜玉帶錦衣旌其功臺
　臣言國傑在軍中每傾家貲賞賫將士帝命估償之
二月帝如上都(以後諸帝往還上都俱于首年/書之其或因事特書不在此列)
留夢炎致仕
　上以其在朝言無所隠厚賜遣之(初世祖嘗問夢炎/葉李優劣于趙孟)
　(頫對曰夢炎臣之殳執其人重厚篤于自信好謀能/斷有大臣器葉李所讀之書臣皆讀之所知所能臣)
　(皆知之能之世祖曰汝以夢炎優于李邪夢炎為宋/狀元至宰相當賈似道誤國依阿取容李以布衣乃)
　(㐲闕上書是/賢于夢炎也)
三月安南入貢
地震
夏四月廣京師賑糶米肆
　帝以京師米貴益廣世祖之制設三十肆發米七萬
　餘石糶之其肆每年増糶多至四十萬石行之既乆
　多為强豪巧取乃令有司籍貧民户數驗口給之減
　賑糶之直三分之一毎嵗亦不下二十餘萬石
閏月蘭州河清
　上下三百餘里凡三日
釐正選法
　省臣言阿哈瑪特僧格怙勢賣官不别賢否選法大
　壊乃詔敏珠爾多卜丹與何榮祖等釐正之
五月升江南諸縣為州
　以戸為差戸四萬五萬者為下州五萬至十萬為中
　州凡為中州二十八下州十五又以戸不及額降連
　州(注見/前)路為州
六月汴梁諸路災
　汴梁蝗利州葢州螟泰安曹州濟寕水安西(元陜西/行省至)
　(京兆至元十六年/改京兆為安西路)延安鞏昌慶陽環州旱(時許扆為/陜西行省)
　(右丞以闗中饑議發廩賑之同列以未經奏請不可/扆曰民為邦本今饑餒若此若俟命下無及矣擅發)
　(之罪吾當任之遂發粟賑貧命亦/尋下  許扆字君甫絳州曲沃人)
秋九月帝還大都
冬十一月太師伊實特穆爾卒
　後追封為廣平王(諡貞/憲)
十二月立皇后巴約特(舊作伯岳/吾今改)氏(駙馬托里實克之/女舊作托里斯今)
(改/)
(丙/申)二年春正月諸王公主駙馬母輒罪官吏
　時諸王錫錫(舊作/小薛)等部曲及駙馬曼濟台(舊作蠻子/台今改)
　恣横擾民私殺有罪有司官吏輒被號召至是詔非
　奉㫖毋得専擅加罪
二月以博果密為昭文館大學士平章軍國事丹津為
平章政事
　博果宻以與同列多異議乆稱疾不出帝曰朕知卿
　疾之故以卿不能從人人亦不能從卿也欲以丹津
　代卿何如博果密曰津實勝臣乃拜博果密為昭文
　館大學士平章軍國重事辭曰是職也國朝惟史天
　澤嘗為之臣不敢當制去重字而以津代為平章政
　事
夏六月頒官吏受賕條格
　凡十三等南臺御史大夫阿喇卜丹(姜衛子舊作阿/老瓦丁今改後)
　(仿/此)言立法貴于輕重得宜使民不至易犯今所降條
　格除枉法外其不枉法者自二十兩以下罪與受一
　分者同科似輕重少偏然終未之改也
秋八月立捕盜賞格
　御史臺臣言内地盜賊衆多乞立條格督責所屬期
　至盡滅乃詔諸人能告捕者强盜一名賞鈔五十貫
　竊盜半之應捕者又半之皆徴諸犯人無可徴者官
　給之(時盜賊羣起山東居多復詔求弭盜方畧山東/東西道亷訪使陳天祥上疏曰盜賊之起各有)
　(所因除嵗㓙諉之天時宜且勿論如軍旅不息工役/薦興厚斂煩刑皆足致盜中間保䕶滋長之者赦令)
　(是也赦者小人之幸君子之不幸彼强梁之徒執兵/殺人有司力盡以擒之朝廷加恩以釋之旦脱係累)
　(暮即行刦既不感恩又不畏法夫㓙殘悖逆性已預/定誠非善化所能移惟嚴刑以制之可也疏上乃嚴)
　(督有司追捕自其所部南至漢江二千餘里多就/擒者  山東東西道元置屬中書省領濟南等路)
括江南隠蔽田
　凡巴延阿珠阿爾哈雅等下江南所據田及權豪隠
　蔽者悉括之令輸租
冬十月贛州民作亂江西行省左丞董士選(字舜卿文/炳次子)
討平之
　贛州民劉六十聚衆萬餘建立名號朝廷遣將討之
　觀望退縮賊勢益盛士選請自往進至興國(注見/前)距
　其營不百里命將校分兵守地待命察知激亂之人
　悉置于法復誅奸民之為囊槖者于是民争出自效
　數日六十就擒餘衆悉散事平士選遣使奏聞但請
　黜贓吏數人而已畧不及破賊事時稱其不伐
(丁/酉)大徳元年春正月太后幸五臺山(在山西代川五臺/縣東北五峯聳立)
　(高出雲表山上興林木有如壘土之臺故名元/和志云道經以為紫府山内典以為清凉山)
　初為太后建寺于五臺山司程陸信等董其役驅迫
　民夫冒險入山谷伐木運石死者萬餘人及太后臨
　幸五臺河東亷訪使王忱因言建寺本以福民今福
　未及而害已甚恐非朝廷意也太后聞之為減其役
　仍賜恤死者之家(太后之將幸五臺也監察御史李/元禮上疏諫止臺臣不敢以聞其)
　(復侍御史烏遜與中丞崔彧有隙取元禮章封入奏/之曰崔中丞私比漢人李御史大言謗佛帝大怒敕)
　(鄂勒哲博果密鞫之鄂勒哲曰往吾亦嘗以此諫太/后曰我非喜建此寺蓋先帝嘗許為之非汝所知也)
　(博果密曰他御史懼不敢言言者惟一元禮可賞也/鄂勒哲等為帝言之帝沈思良乆曰御史言是也乃)
　(罷烏遜復元禮職作李元禮字庭/訓正定人烏遜舊  萬僧今改)
夏四月癸巳朔日食
秋七月河決把縣蒲口(在縣北舊為/汴水分流處)
　先是河決汴梁發丁夫三萬塞之至是蒲口復決乃
　命廉訪使尚文(字周卿祁州深/澤人徙保定)相度形勢為乆利之
　策文言河自陳留抵睢東西百有餘里南岸視水髙
　六七尺或四五尺北岸故隄水視田髙三四尺或高
　下等大較南高于北約八九尺隄安得不壊水安得
　不北也蒲口今決千有餘歩東走歸舊瀆行二百里
　至歸徳横隄以下復合正流或彊遏之上決下潰功
　不可成揆今之計河北郡縣宜順水性築長隄以禦
　汎溢歸徳徐邳之民任擇所便避其衝突被害民戸
　量給河南退灘地以為業異時決他所亦如之亦一
　時救患之良策也蒲口不塞便帝從之㑹河朔郡縣
　及山東憲部争言不塞則河北桑田盡化魚鼈之區
　塞之便帝復從之是後蒲口復決障塞之役無嵗無
　之而水北入河復故道竟如文言
冬十月竒卜察克都指揮使綽爾和(圖圖爾哈第三子/舊作牀兀兒今改)
攻破巴林之地(按巴林舊作八鄰據元史志傳考之其/地應在今阿爾泰山西北又考元裔順)
(義王諳達居西北邊其子有巴林台吉之號後東徙為/今巴林部落八鄰葢係巴林之訛諳達舊作俺答今改)
還撃海都軍敗走
　巴林之地時為海都所據綽爾和帥師踰金山(注見/前)
　進攻之其將達蘭台(舊作特靈/台今改)阻達嚕噶(舊作答魯/忽今改)
　河(與下阿嚕河俱在阿爾穆爾境/阿爾穆爾舊作阿力麻里今改)而軍伐木柵岸以
　自庇士皆下馬跪坐持弓矢以待綽爾和奮師馳擊
　大破之盡得其人馬廬帳還次阿嚕(舊作阿/雷今改)河與海
　都援將巴拜(舊作索/伯今改)遇綽爾和麾軍渡河蹙之巴拜
　敗走僅以身免
以呉元珪(字君章/廣平人)為吏部尚書
　時選曹銓注多有私其鄉人者元珪曰此風不可長
　自視事請謁悉謝絶
十二月禁諸王駙馬奪民田
　仍禁民間以公私土田呈獻及受其獻者
(戊/戌)二年春正月増太廟牲用馬
　從伊徹察喇請也凡舉大祭其馬牲既與三牲同登
　于俎而割尊之饌復與籩豆俱設將奠牲盤酹馬湩
　則䝉古太祝升詣第一座呼帝后神諱以致祭年月
　日數牲齊品物致其祝語列室皆如之禮畢則以割
　奠之餘撒于櫺星門外名曰抛撒茶飯葢以國俗行
　事尤所重也
二月以張九思梁徳珪並為平章政事
　初太子珍戬卒朝議欲罷詹事院九思時為詹事丞
　抗言曰皇孫宗社人心所屬詹事正所以輔成道徳
　奈何罷之尋進拜中書左丞徳珪于世祖時參知政
　事治事有敏才京師地震世祖怪州郡報囚之數過
　多徳珪曰當國者急于徴索蔓延收繫以致此爾帝
　悟為赦中外逋負尋拜右丞至是並為平章政事
罷中外土木之役
　先是中書省臣屢言諸藩戚賜與繁重向之所儲散
　之殆盡至是遂諭省臣㑹計天下財帛嵗入及賜與
　營建嵗費之數丞相鄂勒哲言嵗入之數不償所費
　又豫于至元鈔本借二十萬錠因以節用為請帝為
　罷中外土木之役
開鐵幡竿渠(元時上都渠名今宣化府獨石口東北有/鐵幡竿嶺在故開平城南渠葢導源于此)
　時欲開鐵幡竿渠召郭守敬至上都議之守敬曰頻
　年山水暴下非為大渠堰廣五七十歩不可執政吝
　于工費以其言為過縮其廣三之一明年大雨山水
　注下渠不能容漂没人畜廬帳幾犯行殿帝謂省臣
　曰郭太史神人也惜其言不用耳
三月以兩淮閒田給䝉古軍
夏六月徴湖廣夏税
　初阿爾哈雅下湖廣罷宋夏税用内郡例改科門攤
　每戸一貫二錢葢視夏税増鈔五萬餘錠至是宣慰
　張國紀復請科夏税與門攤並徴湖湘重罹其害御
　史臺以為言詔趣罷之尋復改門攤為夏税併徴之
　每戸計三貫四錢以上視江浙江西為差重云
秋七月大雨河決
　漂没歸徳屬縣田廬禾稼詔免田租一年遣尚書諾
　海御史劉賡等塞之自蒲口首事凡築九十六所
召高麗王謜入朝
　先是髙麗王昛傳國于其子謜(詔以謜為高麗/王昛為逸壽王)至是
　有言謜僭設司空司徒等官又擅殺無罪及自造歴
　等事中書請詔謜入朝因留不遣復以昛為高麗王
江西江浙水
　賑饑民二萬四千九百有竒
冬十二月定嵗課三十取一
命亷訪司嵗舉亷幹者各二人
彗星見
　出子孫星下(參東南之軍市西南二星曰丈人丈人/東二星曰子子東二星曰孫見晉書天)
　(文/志)
駙馬高唐王竒爾濟蘓(翁觀部人沙陀雁門之後舊作/□爾集斯翁觀舊作汪古今改)
勒兵備邊遇宼敗没
　先是諸王伊額布(太宗第六子哈丹大王之子舊/作也不干哈丹舊作合丹今改)叛
　竒爾濟蘓屢禦之有功至是諸王將帥議備邊事咸
　曰敵往嵗不冬出且可休兵于境竒爾濟蘇獨嚴兵
　待之冬敵果大至竒爾濟蘇三戰三克乗勝逐北馬
　躓為敵所執誘使降不屈又欲妻以女竒爾濟蘇毅
　然曰我天子婿也非天子命而可再娶乎竟不屈死
　焉(後追封趙/王諡忠憲)
(己/亥)三年春正月遣使問民疾苦
　省臣以天變屢見請依故事引咎避位上曰此漢人
　所說豈可一一盡從耶卿但當擇賢者任之爾時翰
　林學士閻復亦因星變上書陳數事且言古者刑不
　上大夫今郡守之貴以徴租受杖非所以勵亷隅江
　南公田租太重宜減以貸貧民多采用之
以哈喇哈斯為左丞相
　帝問閻復曰中書左相難其人卿試舉所知誰可任
　者復以哈喇哈斯對遂由江浙左丞相召入用之
二月遣僧一山使日本
　江浙平章政事伊蘓岱爾(舊作也速/答兒今改)復勸帝用兵日
　本帝曰今非其時因其俗奉佛遂遣一山往使而日
　本竟不至
命何榮祖等更定律令
　帝諭榮祖曰律令良法也宜早定之既而書成上之
　且言臣所擇者三百八十條一條有該三四事者帝
　曰古今異宜不必相沿詔元老大臣聚聽之未及頒
　行而榮祖卒(諡文/憲)
夏五月立征東行省(領府二司一勸課使五考元史地/理志征東行省大徳三年立未幾)
(罷至治元年復立令高麗國王為左丞相續綱/目于此作復立與地志不合今依志不書復)
　高麗王昛既復爵已而使臣自其國還者言昛不能
　服其衆乃立征東行省以福建都元帥竒爾濟蘇(此/又)
　(一竒爾濟蘓䝉/古阿齊台氏)為平章政事共理之
秋七月放江南僧寺佃戸五十萬為編民
　江南編民五十餘萬悉為嘉木揚喇勒智入寺籍為
　佃戸至是因省臣言檢放之
八月己酉朔太史院奏日食不應
　是日己時依歴法當日食二分有竒至期不食衆懼
　保章正(太史院官/秩正七品)齊履謙(字伯恒/善推歩)曰當食不食在古
　有之矧巳時近午陽盛隂㣲故當食不食遂考唐開
　元以來當食不食十事以聞
冬十二月以諤爾根薩里為平章政事
　帝初撫軍北邊數召諤爾根薩里不往世祖遣奉皇
　太子寳僅一至及即位語之曰朕在潛邸誰不願侍
　朕者惟卿數召不往真得大臣體自是召對不名賜
　坐視諸侯王嘗語左右曰若全平章(諤爾根薩里父/别名萬全故以)
　(全為/氏)真全材也命復入中書
命兄子哈尚(帝兄達爾瑪巴拉之長子即武宗喇按哈/尚舊作海山達爾瑪巴拉舊作荅  麻八)
(剌今並改/後仿此)鎮漢北
　帝以寜逺王庫庫楚(世祖第八子後封寜/王舊作闊闊出今改)總兵北邊
　怠于備禦哈尚即軍中代之
省民出公田租
　時公田為民害而荆湖尤甚部内實無田隨民所輸
　租取之户無大小皆出公田租雖水旱不免荆湖宣
　慰使勒芝喇斡(塘古特烏密氏功臣察罕/從孫舊作立智理威今改)上民所不
　便十餘事于朝其言公田尤切廷議遣使理之㑹有
　詔凡官無公田者給俸民力少蘓焉
(庚/子)四年春二月丁未朔日食
皇太后鴻吉哩氏崩
　后有賢徳及是崩諡徽仁裕聖皇后(后事昭睿順聖/皇后執婦道甚)
　(謹及尊為太后置徽政院掌其財賦院官有受獻浙/西田七百頃者藉于位下后曰我寡居婦人衣食自)
　(有餘況江南率土皆國家所有曷敢私之即命盡易/院官之受獻者后之弟欲因后求官后拒之曰勿以)
　(累我/也)
夏五月緬阿散哥也弑其王的立普哇拿阿迪提牙遣
雲南平章政事色辰額呼(舊作薛超兀兒/今改後仿此)等發兵討之
　初緬人僧哥倫作亂緬王執其兄阿散哥也尋釋之
　阿散哥也乃率其黨囚王于豕牢因弑之王次子窟
　麻刺哥撒八奔愬京師詔遣色辰額呼等率行省兵
　二千人討之(已而詔立窟麻剌/哥撒八為緬國王)
昭文館大學士平章軍國事博果密卒(諡文/貞)
　博果密雖歴顯要而家素貧卒無以葬賜鈔賻之(初/世)
　(祖嘗謂博果密曰太祖有言人主理天下如右手持/物必資左手承之然後能固卿實朕之左手也博果)
　(密每陳説古今治要世祖必拊髀嘆曰恨卿生晩不/得早聞此言然亦吾子孫之福臨終以白璧遺之曰)
　(他日持此以見朕也/至大時贈魯國公)
秋八月更定䕃敘格
　正一品子敘正五從五品子叙從九餘以是為差
冬十二月遣雲南行省左丞劉深將兵擊八百媳婦(西/南)
(蠻世傳其酋有妻八百各領一寨故名其地東/接車里西與緬鄰距雲南布政司三十八程)
　先是緬賊阿散哥也倚八百媳婦為援其勢張甚至
　是鄂勒哲因劉深之言勸帝曰世祖以神武一海内
　功葢萬世今陛下嗣大歴服未有武功以彰休烈西
　南夷有八百媳婦未奉正朔請往征之哈喇哈斯曰
　山嶠小夷遼絶萬里可諭之使來不必逺勤兵力不
　聴竟發兵二萬命劉深及哈喇岱(舊作哈剌帯/今改後仿比)等將
　之以往御史中丞董士選亦言不當輕信一人妄言
　而寘百萬生靈于死地帝變色曰事已成卿勿復言
　麾之出
(辛/丑)五年春正月罷征東行省
　先是征東行省平章竒爾濟蘇言髙麗王擅署官府
　及僭用天子禮儀器物況官冗民稀刑罰不一若止
　依本俗行事實難撫治帝遣刑部尚書王㤗亨等往
　釐正之既而王昛言設省監制其國不便帝亦以竒
　爾濟蘇不能和輯高麗遂罷行省徴還之
夏五月劉深兵次順元(今貴州貴陽府元/為順元安撫司治)蠻酋宋隆濟
(黔記宋開寳間有真定人宋景陽奉詔平定羣蠻因置/大萬谷落總管府授之其後子孫分長溪峝自宋元迄)
(明所謂水/東宋氏也)等連兵反
　劉深等取道順元逺冒烟瘴未戰士卒死者什已七
　八驅民轉餉谿谷之間一夫負粟八斗率數人佐之
　數十日乃達死者亦數十萬人中外騷然深復令雲
　南調民供餽及脅求水西(蠻地名黔記蜀漢時蠻火/濟從諸葛武侯南征有功)
　(封羅甸王几數十世保有水西之地明時土司安氏/即其後也通志  本朝康熙間安氏叛討平之置黔)
　(西府後改為州/屬貴州大定府)土官之妻蛇節金三千兩馬三千匹
　隆濟因紿其衆曰官軍徴發汝等將悉剪髪黥面為
　兵衆惑之隆濟遂連蛇節率苖獠諸蠻攻破楊黄諸
　寨(蠻寨/名)進攻貴州(元置明改新貴/縣今省入貴筑)知府張懐徳力戰
　敗死遂圍深窮谷中梁王自雲南遣兵救之賊衆稍
　却
秋七月詔移征緬兵伐金齒諸蠻
　先是緬阿散哥也遣其弟赴闕自陳殺主之罪乃罷
　征緬兵及是師還為金齒遮士多戰死金齒地連八
　百媳婦諸蠻相效不輸税賦賊殺官吏詔遣色辰額
　哷等移征緬兵討之
八月彗出井入紫㣲垣
　凡四十六日而滅(後二年彗復出紫㣲/垣七十四日而滅)
海都復大舉入宼哈尚大破之海都走死
　海都與都爾斡(舊作篤/哇今改)諸部大舉入宼哈尚躬督綽
　和爾等五軍合擊大破之阿實克(伊竒哩氏呼蘭子/舊作阿什呼蘭舊)
　(作忽憐/今改)射都爾斡中膝號哭遁去海都不得志引還
　旋亦死
九月誅髙慶察罕布哈免色辰額哷為庶人
　先是色辰額呼及高慶等圍緬未奉移兵金齒之詔
　慶等已受緬人金賂倡言炎暑瘴癘色辰額哷遽引
　兵還及是事聞詔遣官鞫之盡得將校受賂狀詔誅
　慶及察罕布哈色辰額哷等遇赦削奪官爵為庶人
禁酒
　時以嵗㓙禁酒仍弛山澤之禁聽民漁獵
冬十月益海運糧
　以畿内嵗饑増明年海運糧為百二十萬石
十一月遣劉國傑率師討宋隆濟及蛇節
　劉深兵敗帝始悔不用哈喇哈斯及董士選之言乃
　遣劉國傑及楊賽音布哈(本名漢英字熙載其先太/原人自唐時平播州世有)
　(其地元世祖初漢英父納/土遂賜漢英名賽音布哈)等率四川雲南湖廣各省
　兵分道進討諸蠻别敕梁王提兵應之軍中機務一
　聽國傑處分
(壬/寅)六年春正月免朱清張瑄官尋誅之
　二人父子致位顯要(清瑄初為海道運糧招討使後/又以凊為中萬户賜虎符瑄子)
　(文虎為千/户賜金符)宗戚皆累大官田園館舍徧天下巨艘大
　舶交諸番中廪藏倉庾相望車馬填塞門巷從僕佩
　金虎符為萬戸千戸者累數十人江南僧石祖進摭
　其不法事上聞時中書亦言二人屢致人言宜罷其
　官詔御史臺鞫之既而伏誅尋籍其家禁錮其親屬
　流其妻子逺方(初二人被逮時以金珠賂江浙平章/托克托祈蔽其罪托克托以聞帝喜)
　(曰托克托我家老臣子孫其志固宜與衆人殊也賜/内帑黄金五十兩以旌之  托克托舊作脱脱今改)
　(穆呼哩後/薩滿之子)
劉深引兵還
　宋隆濟累攻圍貴州不解深等糧盡道格不通遂引
　兵還隆濟復率衆邀之輜重委棄士卒殺傷殆盡(南/臺)
　(御史中丞陳天祥上書諫曰八百媳婦乃荒裔小夷/取之不足以為利不取不足以為害而劉深欺上罔)
　(下帥兵伐之中途變生所在皆叛食盡計窮倉皇退/走喪師十八九棄地千餘里朝廷又發各省之兵以)
　(圖收復比聞從征者言經過之地皆重山複嶺陡澗/深林其窄隘處僅容一人一騎賊若乗險邀擊我軍)
　(雖衆亦難施為或諸蠻逺遁阻隘以老我師進不得/前旁無所掠將不戰自困矣且自征伐倭國占城交)
　(緬諸夷以來近三十年未嘗有尺土一民之益計其/所費可勝言哉去嵗西征及今此舉何以異之乞早)
　(正深罪仍下明詔招諭彼必自相歸順不須逺勞王/師與小媿争一旦之勝負也苟謂業已如此欲罷不)
　(能亦當詳審成敗算定而行彼諸蠻皆烏合之衆必/無乆能同心捍我之理但急之則相救緩之則相疑)
　(以計使之互相讐怨待彼有可乗之隙我有可動之/時徐命諸軍數道俱進服從者懐之以仁抗敵者威)
　(之以武恩威兼濟功乃易成若復舍思任威深陷覆/轍恐他日之患有甚于今日者矣不報遂謝病去)
二月帝有疾
三月赦
西南夷俱叛遣陜西行省平章政事伊蘓岱爾(剛里/克人)等
討平之免劉深等官
　烏撒(元路名為軍民府今改/威寜州屬貴州大定府)烏䝉(元路明為軍民府/屬四川今改昭通)
　(府屬/雲南)東川(元路明軍民府屬四/川今府改屬雲南)芒部(元路明改鎮□/軍民府今為州)
　(屬昭/通府)及武定(元路明為府/今府屬雲南)威楚(元路明改楚雄/府今府屬雲南)普安
　(元路明為州今州/屬貴州南籠府)諸蠻因蛇節之亂皆以供輸煩勞
　為辭乗釁起兵攻掠州縣焚燒堡砦遣伊蘓岱爾等
　將兵㑹劉國傑討之時國傑方討順元蠻不及來㑹
　伊蘓岱爾等率師分道並進次第平之
夏五月太廟寢殿災
六月癸亥朔日食
　太史院失于推筴詔議其罪
秋九月龍興(今江西南昌府/元時為龍興路)民訛言括童男女
　至有殺其子者命捕為首者三人誅之訛言始息
(癸/卯)七年春二月詔定中書省官
　詔中書省設官自左右丞相而下平章政事二員左
　右丞各一員參知政事二員定為八府(此中書省官/數本至元二)
　(十二年舊制已詳前注今因更定八府故復載之據/元史百官志至元末中書省平章或増至六員葢已)
　(非復舊制是年所以更定也乃八府之制止見成宗/本紀而不官志不載此必志有脱漏今依本紀輯)
三月遣使廵行天下
　罷贜汚官吏萬八千四百七十三人審寃獄五千一
　百七十六事
劉國傑敗宋隆濟及蛇節于墨特川(在貴陽/府西北)擒斬之
　初國傑師出播州境與賊遇戰失利乃令軍士人持
　一盾布釘其上俟陣合即棄盾佯走賊果逐之馬遇
　盾皆仆國傑鼔譟趣之賊大敗既而餘宼復合要戰
　國傑不應數日命楊賽音布哈分兵先進大軍繼之
　賊兵潰乗勝逐北千里殺獲無算遂破之于墨特川
　擒斬蛇節隆濟遁去尋為兄子宋阿重執之來獻詔
　斬之餘黨相繼平
復以特爾格為平章政事
　初特爾格乞解機務詔仍以平章議中書省事時諸
　王朝見未有知典故者帝曰惟特爾格諳之凡賜予
　諸王禮節悉命掌行至是復以為平章政事
鄂勒哲及巴延等俱坐贓巴延等免官鄂勒哲釋不問
　朱清張瑄以金帛結貴近無不受其賂者事敗監察
　御史杜肯構等言鄂勒哲等與二人交通宜罪之詔
　巴延密喇卜和卓(舊作迷兒/火者今改)梁徳哇巴特瑪琳沁(舊/作)
　(八部馬/辛今改)等謪戍逺邊丹津諤爾根薩里等罷職不叙
　俱籍其家惟鄂勒哲不報既而御史及樞密院臣復
　言中丞董士選亦嘗貸二家鈔為非義帝曰既云稱
　貸不必問也
誅劉深罷雲南分省
　時有司㑹赦議釋深罪哈喇哈斯曰徼名首釁喪師
　辱國非常罪比不誅無以謝天下遂誅之
蘭谿處士金履祥(其先本姓劉五季時避錢鏐/嫌名改姓金氏履祥字吉父)卒
　履祥少從學同郡王栢及何基之門造詣益逺晩嵗
　屏居金華山(在金華府金華縣北一名長山/元和志長山赤松子得道處)中講道
　著書以淑後進(所著有通鑑前編大學章句疏議論/孟集注考書表注授門人許謙以傳)
　(之許謙字益/  金華人)當時以為基之清介純實似尹和靖栢
　之高明剛正似謝上蔡履祥則親得之二氏而並充
　於己者也家在仁山(在金華府蘭谿縣/西與道峯山相對)之下學者因
　稱仁山先生(至正中賜/諡文安)
夏閏五月戊午朔日食
右丞相鄂勒哲卒
　元貞以來鄂勒哲號為賢相特朱清張瑄之賂帝釋
　不問人皆疑之(後追封興元/王諡忠憲)
六月遣䝉古軍戍𤓰沙二州
　御史言𤓰沙二州為邊鎮重地今大軍内屯甘州使
　官民反居邊外非宜乞以䝉古軍萬人分鎮二州險
　隘兼立屯田以供軍從之(既而簽樞宻院齊諾言䝉/古兵在山東河南者往戍)
　(甘肅動渉萬里装囊鞍馬皆其自備每行必鬻田產/甚者或賣妻子戍者未歸代者當發前後相仍困苦)
　(日甚請以近甘肅之兵戍之其在山東河南者免戍/詔從之  齊諾裕爾别里伯雅烏爾氏舊作齊努玉)
　(耳别里伯牙/吾兒氏今改)
秋七月都勒斡遣使乞䧏
　都勒斡敗聚其屬及海都之子(名徹伯爾八按徹伯/爾舊作察  兒今改)
　謀遣使請命使至伊徹察喇㑹諸王將帥議曰都勒
　斡乞降當待命于上然往返再閲月恐失事機乃使
　瑪古哈喇(舊作馬兀合剌/今改後仿此)往報之既遣始以聞帝嘉
　之詔慎飭軍士安置驛傳以俟自是諸王叛者相率
　來歸
兩浙大饑
　平江等十五路霪雨害稼詔發粟賑民一月仍減直
　鬻米三十萬石恊濟之時台州諸路旱饑尤甚行省
　檄浙東元帥托歡徹爾(舊作脱歡/察兒今改)賑之托歡徹爾殘
　虐不恤治中陳孚訴于宣撫使亟發廪以賑民之殍
　者已十六七
以哈喇哈斯為右丞相阿古岱(舊作阿怱台/今改後仿此)為左丞相
(二相為武宗繼/統所係故特書)
八月地震
　平陽大原尤甚村堡移徙地裂成渠壊廬舍萬八百
　區人民壓死不可勝計詔問致災之由齊履謙言地
　為隂主静妻道臣道子道也三者一失其道則地為
　之不寜弭之之道大臣當反躬責已去專制之威以
　答天變不可徒為祈禳也時帝寢疾宰臣及中宫專
　政故履謙言及之集賢大學士陳天祥亦上書極陳
　隂陽不和天地不位為時政之弊言尤切直執政者
　惡之抑不以聞(天祥自被召起且一嵗毎以不得一/見帝言鬰鬰不自釋尋復謝病歸)
遣翰林直學士王約(字彦傳/真定人)使高麗徴其臣呉祈入朝
尋流之安西
　昛既復位厚斂淫刑國人羣愬于朝因得其國相呉
　祈耑權離間王父子狀詔遣約諭之曰天地間至親
　者父子至重者君臣小人知自利寕肯為汝家國地
　邪昛泣謝罪且請子謜還國奸人黨與悉從約治遂
　徴祈赴闕鞫之流安西
冬十月詔互遷行省官之乆任者
　時諸道奉使言行省官乆任多與所𨽻編民聨姻殊
　為害政詔互遷之
十二月詔翰林太史院官勿致仕
　時詔内外官七十者並聽致仕獨郭守敬以先朝舊
　徳朝政多諮之累請謝事不許自是凡翰林太史官
　不許致仕著為令
(甲/辰)八年春正月京師地震
　平陽尤甚民居摧毁帝不豫皇后召平章政事阿錫
　葉(西域拂菻人舊/作愛薛今改)問曰災異如此殆下民所自致耶
　阿錫葉曰天地示警民何與焉
二月増置國子生
　初増䝉古生百員至是増至二百員選宿衛大臣子
　孫充之尋復分教于上都
夏五月癸未朔日食
秋九月復巴延等官
　御史杜肯構等言巴延等樹黨受賕謫戍逺方道路
　相慶方經數月遽聞召復相位又與原鞫之人列坐
　朝堂天下目巴延梁徳珪巴特瑪琳沁為三㓙三㓙
　不誅無以謝天下又況密喇卜和卓阿里等與之同
　惡相濟濁亂朝綱是以比年災異屢見雖朝廷存恤
　之詔累頒而禍亂之源未塞上失其政民受其殃乞
　將羣㓙或斥或誅明正其罪御史中丞何通亦以為
　言前後章數十上皆不報
冬十月立哈尚為懐寜王
　出鎮青海(在和林境元為屯田之所置倉/庫以軍守之舊作稱海今改)
(乙/巳)九年春三月隕霜殺桑
　般陽(今山東濟南府淄川/縣元般陽路治此)益都河間諸路凡殺桑二
　百四十一萬七千餘本
夏四月大同地震
　有聲如雷壊官民廬舍五千餘間壓死二千餘人
始定郊祀禮
　元初代有拜天之禮然皆循用國俗(其初衣冠尚質/祭器尚純帝后)
　(親之宗□助祭憲宗二年始以冕服拜天于日月山/又用孔元措言合祭昊天后土始大合樂作牌位以)
　(太祖睿宗配享世宗中統二年祀天于舊桓州之西/北灑馬涇以為禮皇族外無與至元十二年以受尊)
　(號始于國陽麗正門外建祭臺設昊天上帝皇地祇/位二行一獻禮至大徳五年合祭昊天上帝皇地祇)
　(五方帝于南郊遣左丞相哈喇哈/斯攝事  孔元措乃孔子裔孫)至是哈喇哈斯等
　言比年地震星變雨澤愆期嵗比不登祈天保民之
　事天子親祀者三曰天曰祖宗曰社稷而祭天尤大
　陛下雖未及親祀宜如宗廟社稷嵗時遣官攝行之
　制下翰林集賢太常及中書議之以為周禮冬至圜
　丘禮天夏至方丘禮地西漢元始間始合祭天地歴
　東漢至宋千有餘年分祭合祭迄無定議然時既不
　同禮樂亦異王莽之制何可法也今當循三代之典
　祀天南郊而方丘之禮續議以聞又按周作壇壝三
　成近代増四成以廣天文從祀之位今宜去其一成
　以合陽竒之數每成高八尺一寸以合乾之九九壇
　設丙巳之地以就陽位又古者器用陶匏席用藁鞂
　漢唐而後禮樂玉帛日益繁縟宋金多循唐禮今欲
　修嚴非草創所能備舉宜取唐制損益而行之既而
　太常復議尊祖配天之儀省臣曰自古漢人有天下
　率尊祖以配天宗廟已有時享郊止祭天為宜中丞
　何瑋曰嚴父配天不易之制也不從
六月立子徳夀為皇太子(復十二/月卒)
秋七月命兄子阿裕爾巴里巴特喇(達爾瑪巴喇次子/哈尚母弟即仁宗)
(按阿育爾巴里巴逹喇舊作愛/育黎拔力八達今改後仿此)居懐州
　時皇后秉政出阿裕爾巴里巴特喇與其母鴻吉哩
　氏居于懐州
八月給曲阜林廟灑掃户
　以尚珍署田五十頃供祭祀
賈胡獻寳珠
　西域賈人有獻寳珠求售者議以六十萬錠酬其直
　省臣有謂左丞尚文者曰此雅庫特(舊作押怱/大今改)珠也
　六十萬不為過矣文問何所用之答曰含之可不渴
　熨面可使目有光文曰一人含之千萬人不渴則誠
　寳也若一寳止濟一人則用已㣲矣吾之所謂寳者
　米粟是也有之則百姓安無則天下亂以公用較之
　豈不愈於彼乎
(丙/午)十年春正月罷江南白雲宗都僧録司
　汰其民歸州縣各寺田悉令輸租初南臺御史言江
　南寺觀田畝歴年詔免租賦上虧公額下侵民利其
　所録民戸或罹饑窘為其徒者坐視不䘏乞於秋成
　之時驗其頃畝減半徴之以備㓙歳推賑其民庶幾
　利害稍均不加費於官府也從之
夏五月遣高麗王謜還國復置征東行省
　高麗王昛既卒遂遣謜還仍置行省鎮撫之(謜尋更/名章奏)
　(言國中饑饉供億不勝請罷征/東行省從之  事在至大元年)
秋八月開成(元置開成府後改為州明省/故城在今平凉府固原州)地震
　先是晉寜(元路今山西/平陽府是)冀寜(元路今山西/太原府是)及諸郡地
　數震至是開成又大震壊王宫(世祖子安西/王鎮開成)及官民
　廬舍壓死五千餘人
冬十二月帝有疾
(丁/未)十一年春正月安西王阿南達(世祖次子莽噶拉木/之子至元十七年襲)
(封/)及諸王莽賚特穆爾入朝
　皇后召之也
帝崩
　廟號成宗國語稱曰額勒哲圖皇帝(按勒哲圖䝉古/語有夀之謂元)
　(史舊訛作□澤篤又/作完者篤今譯改)
　(史臣曰帝承天下混一之後善于守成惟其末年連/嵗寢疾國家政事内則決于宮閫外則委于大臣其)
　(所以不至廢墜者則以去/世祖未逺成憲具在故也)
左丞相阿固岱等謀奉皇后臨朝以安西王攝政左丞
相哈喇哈斯遣使迎懐寜王哈尚於漠北及其弟阿裕
爾巴里巴特喇於懐州
　后以已嘗謀出阿裕爾巴里巴特喇及其母居懐州
　恐其兄懐寜王立必報前怨故命召安西王入京師
　欲立之左丞相阿固岱平章賽音諤徳齊巴延巴特
　瑪琳沁及諸王莽賚特穆爾隂左右之謀斷哈尚歸
　路奉皇后垂簾聽政立安西王輔之於是阿固岱以
　祔廟及攝位事集廷臣議太常卿田忠良博士張昇
　(字伯高/平州人)曰制祔廟必書嗣皇帝名今將何書御史中
　丞何瑋亦執不可阿固岱變色曰制自天降邪公等
　不畏死敢沮大事瑋曰死畏不義爾苟外於義何畏
　議遂寢時右丞相哈喇哈斯收百司符印封府庫稱
　疾守宿掖門内㫖日數至皆不聽衆欲害之未敢發
　適懐寜王遣喀喇托克托(阿實克布/哈之子)計事京師哈喇
　哈斯令急還報復遣使南迎阿裕爾巴里巴特喇于
　懐州
二月阿裕爾巴里巴特喇至自懐州誅阿固岱等執阿
南達歸於上都
　哈喇哈斯使至懐州阿裕爾巴里巴特喇疑未行其
　傳李孟(字道復潞/州上黨人)曰支子不嗣世祖之典訓也今宫
　車晏駕大太子逺在萬里殿下當急還宫廷以安人
　心阿裕爾巴里巴特喇乃奉其母還大都先遣孟趨
　哈喇哈斯覘之適后使問疾哈喇哈斯所孟入長揖
　引其手胗之衆謂孟醫也竟不疑既而知安西之變
　有日還報曰事急矣不可不早圖之阿裕爾巴里巴
　特喇曰當以卜決之孟召卜者謂曰大事待汝而決
　第云其吉及入筮果吉孟曰筮不違人是為大同阿
　裕爾巴里巴特喇喜振䄂而起衆翼之上馬諸臣皆
　歩從入哭盡哀復出居舊邸安西之黨見阿裕爾巴
　里巴特喇既至遂謀以三月三日偽賀其生辰因以
　舉事哈喇哈斯許之夜遣人啟阿裕爾巴里巴特喇
　曰懐寜王逺不能猝至恐變生不測當先事而發阿
　裕爾巴里巴特喇復遣都萬戸囊嘉特(舊作囊加歹/今改奈曼人)
　詣諸王圖喇(太祖次子察罕台四世孫/舊作秃剌今改後仿此)定計囊嘉特
　力贊之乃先二日率衛士入内稱懐寜王遣使召安
　西計事至即并諸王莽賚特穆爾執之械送上都收
　阿固岱巴特瑪琳沁賽音諤徳齊巴延等誅之諸王
　庫庫(舊作闊闊今/改後仿此)伊克圖(睿宗世子博綽之孫按伊/克圖舊作牙怱都博綽舊)
　(作撥綽今並/改後仿此)進曰今罪人斯得太子實世祖孫宜早
　正大位阿裕爾巴里巴特喇曰惡人潛結宫壼亂我
　家法故誅之豈欲作威福以覬神器邪懐寜王吾兄
　也宜正大位已遣使奉璽北迎之矣遂自監國與哈
　喇哈斯日夜居禁中備變俾李孟參知政事孟損益
　庶務裁抑僥倖羣小多不樂既而曰執政大臣自當
　天子親用今鑾輿在道孟未見顔色誠不敢冒大任
　固辭弗許遂逃去不知所之
夏五月懐寜王哈尚至上都廢皇后巴約特氏居東安
(元州今為縣/屬順天府)殺之誅安西王阿南達及諸王莽賚特穆
爾遂即位大赦
　初哈尚聞帝崩自阿勒台至和林諸王勲戚合辭勸
　進王曰吾母及弟在大都俟宗親畢㑹議之阿裕爾
　巴里巴特喇既平内難其母鴻吉哩妃惑於日者之
　言欲哈尚讓位阿裕爾巴里巴特喇哈尚聞之語喀
　喇托克托曰我捍邉陲十年又序次居長星命之言
　茫昧難信設我即位後所行上合天心下副民望則
　雖一日之短亦足埀名萬年何可以隂陽家言而乖
　祖宗之託哉此殆用事之臣擅權耑殺恐他日或治
　其罪故為是奸謀爾汝為我往察事機疾歸報我乃
　親率大軍由西道諸王昻輝(舊作按/灰今改)由中道綽和爾
　由東道各以勁卒一萬從而遲廻不進托克托馳至
　大都入道哈尚言妃愕然曰修短之説雖出術家為
　太子周思逺慮乃我深憂今貪憝已除宗王大臣議
　已定太子不速來何為汝所致言殆有䜛間汝歸為
　我彌縫之而趣其來先是妃以哈尚不至復遣阿實
　克布哈迎之備道安西謀變始末及太弟監國諸王
　羣臣推戴意至是托克托繼往行至中道哈尚輿中
　望見趣使同載托克托備述妃言哈尚大感悟既以
　阿實克布哈為平章政事遣還報兩宫阿裕爾巴里
　巴特喇即侍其母來㑹于上都哈尚遂即位
追尊考曰順宗皇帝尊母鴻吉哩氏爲皇太后
加哈喇哈斯托多爾海(舊作朶兒/朶海今改)太傅達爾罕(舊作答/剌罕今)
(改/)太保並録軍國重事
以塔喇海為左丞相綽和爾阿實克布哈並平章政事
六月立弟阿裕爾巴里巴特喇為皇太子
詔定祔廟之次
　哈喇哈斯等言與翰林太常議皇考大行皇帝母兄
　也二帝神主依兄弟之次祔廟為宜擬諡皇考曰昭
　聖衍孝皇帝廟號順宗大行皇帝曰欽明廣孝皇帝
　廟號成宗升祔太廟太祖居中睿宗西第一世祖第
　二裕宗第三順宗東第一成宗第二先元妃鴻吉哩
　氏宜諡曰貞慈静懿皇后祔成宗廟制可(胡粹中曰/睿宗裕宗)
　(順宗皆未嘗居天子之位但當祔食於其所出之帝/而各為立廟已非禮矣況成宗為君時順宗為之臣)
　(豈有依次序祔而躋順宗于成宗之上者乎失禮之/中又失禮焉哈喇哈斯何瑋諸臣何能逃其責乎)
秋七月封圖喇為越王左遷右丞相哈喇哈斯為和林
左丞相以伊徹察喇為和林右丞相進爵淇陽王
　初皇太子入定内難阿固岱有勇力人莫能近圖喇
　實手縳之以功封越王哈喇哈斯力爭以為舊制非
　親王不得加一字之封圖喇疏屬豈可以一日功廢
　萬世之制帝不聽圖喇因譖于帝曰安西謀干大統
　時丞相亦嘗署其牘由是罷為和林行省左丞相仍
　太傅復録軍國重事(哈喇哈斯至鎮斬為盗者一人/分遣使者賑貸降民奏出鈔帛)
　(易牛羊以給之近水者教取魚鱉為食命諸部置傳/車相去各三百里凡十傳轉米數萬石以餉饑民又)
　(度地置倉庫積粟以待來者求古渠浚之溉田數千/頃令部民雜耕其間嵗得米二十餘萬北邊大治)
制加孔子號曰大成
　制曰先孔子而聖者非孔子無以明後孔子而聖者
　非孔子無以法所為祖述堯舜憲章文武儀範百王
　師表萬世者也可加大成至聖文宣王遣使闕里祀
　以太牢
以都指揮使茂穆蘓(舊作馬/謀沙)及伶官實迪(舊作沙的今/並改後仿此)
等並為平章政事
　茂穆蘓以角觝屢勝遥授平章政事實迪等授平章
　仍領玉宸樂院使未幾樂工有犯法者刑部逮之實
　迪等以玉宸與刑部秩皆三品官皆榮禄大夫留不
　遣中書以聞帝曰凡諸司視其資級授之散官不可
　超越其閒冗職名官髙者宜遵舊制降之(周禮曰平/章執政之)
　(官豈伶人之所宜任揭而書/之所以志武宗荒逸之本)
八月停内降㫖選官
　省臣言内降㫖與官者八百八十餘人已除三百未
　除者猶五百餘請自今越奏者乞勿與又外任官多
　帶相銜非制御史臺臣亦言御史亷訪司官宜從本
　臺公選不當從諸臣所請䧏内㫖用之帝曰若此者
　卿等皆當執勿與未幾省臣復言比有應入常調者
　或未入任及已嘗廢黜者亦復請自内䧏已嘗奉詔
　禁革之後所降内㫖復有百餘臣等竊謂中書政務
　他人輒得干請如此責效實難自今銓選錢榖之事
　不由中書議者不得奏聞從之
賜諸王孝經
　中書左丞博羅特穆爾以國字譯孝經進詔曰此孔
　子㣲言王公庶民皆當由是而行命刻板模印諸王
　以下咸賜之
九月帝至自上都
冬十月命皇太子領中書令
　省臣言初置中書省時裕宗為皇太子嘗至省署敕
　行中書令事後僧格遷立尚書省不四載而罷今復
　建中書于舊省乞徙中書令位請皇太子入省一涖
　之制可
十二月山東饑
　遣禮部尚書呉鼎往賑之時議發米四萬石不給則
　以鈔折之鼎曰民得鈔將何從易米請于朝易米以
　行
徴處士蕭㪺(字維斗/奉元人)為太子右諭徳(元史百官志詹事/院左右諭徳各一)
(員/)
　㪺初出為府史上官語不合即引退讀書南山三十
　年凡天文地理律歴算數靡不研究世祖時辟為陜
　西儒學提舉不赴後累召皆不起至是徴拜太子右
　諭徳扶病至京師入覲東宫書酒誥為獻以朝廷時
　尚酒也尋以病請解職或問之則曰禮東宫東靣師
　傅西靣此禮今可行乎俄擢集賢學士國子祭酒依
　前右諭徳疾作固辭而歸(㪺踐履篤實教人必自小/學始為文立意精深言近)
　(而指遠所著有三禮/説諸書卒賜諡貞敏)
　
　
　
　
　
　
　
　
　
　
　
　
　
　
御批歴代通鑑輯覽卷九十六
