
　元史卷六十五
　　明翰林學士亞中大夫知制誥兼修國史宋濓等修
　志第十七上
　　河渠二
　　　黄河
黄河之水其源逺而髙其流大而疾其為患於中國者
莫甚焉前史載河決之患詳矣世祖至元九年七月衞
輝路新鄉縣廣盈倉南河北岸決五十餘步八月又崩
一百八十三步其勢未巳去倉止三十步於是委都水
監丞馬良弼與本路官同詣相視差丁夫倂力修完之
二十五年汴梁路陽武縣諸處河決二十二所漂蕩麥
禾房舍委宣慰司督本路差夫修治成宗大徳三年五
月河南省言河決蒲口兒等處浸歸徳府數郡百姓被
災差官修築計料合修七隄二十五處共長三萬九千
九十二步總用葦四十萬四千束徑尺樁二萬四千七
百二十株役夫七千九百二人武宗至大三年十一月
河北河南道亷訪司言黄河決溢千里蒙害浸城郭漂
室廬壞禾稼百姓已罹其毒然後訪求修治之方而且
衆議紛紜互陳利害當事者疑惑不決必須上請朝省
比至議定其害滋大所謂不預已然之弊大抵黄河伏
槽之時水勢似緩觀之不足為害一遇霖潦湍浪迅猛
自孟津以東土性疏薄兼帶沙滷又失導洩之方崩潰
決溢可翹足而待近歲亳潁之民幸河北徙有司不能
逺慮失於規畫使陂灤悉為陸地東至杞縣三汊口播
河為三分殺其勢蓋亦有年徃歲歸徳太康通許相次
湮塞南北二汉遂使三河之水合而為一下流既不通
暢自然上溢為災由是觀之是自奪分泄之利故其上
下決溢至今莫除即今水勢趨下有復鉅野梁山之意
蓋河性遷徙無常苟不為逺計預防不出數年曹濮濟
鄆蒙害必矣今之所謂治水者徒爾議論紛紜咸無良
策水監之官既非精選知河之利害者百無一二雖每
年累驛而至名為巡河徒應故事問地形之髙下則懵
不知訪水勢之利病則非所習既無實才又不經練乃
或妄興事端勞民動衆阻逆水性翻為後患為今之計
莫若於汴梁置都水分監妙選亷幹深知水利之人專
職其任量存員數頻為巡視謹其防䕶可疏者疏之可
堙者堙之可防者防之職掌既專則事功可立較之河
已決溢民已被害然後鹵莽脩治以勞民者烏可同日
而語哉於是省令都水監議檢照大徳十年正月省臣
奏凖昨都水監陞正三品添官二員鑄分監印巡視御
河脩缺潰疏淺澀禁民船越次亂行者今擬就令分巡
提㸃修治本監議黄河泛漲止是一事難與㑹通河有
壩牐漕運分監守治為比先為御河添官降印兼提㸃
黄河若使專一分監在彼則有妨御河公事况黄河已
有拘該有司正官提調自今莫若分監官吏以十月往
與各處官司巡視缺破會計工物督治比年終完來春
分監新官至則一一交割然後代還庶不相誤工部照
大徳九年黄河決徙逼近汴梁㡬至浸没本處官司權
宜開闢董盆口分入巴河以殺其勢遂使正河水綬併
趨支流緣巴河舊隘不足吞伏明年急遣蕭都水等閉
塞而其勢愈大卒無成功致連年為害南至歸徳諸處
北至濟寧地分至今不息本部議黄河為害難同餘水
欲為經逺之計非用通知古今水利之人專任其事終
無補益河南憲司所言詳悉今都水監别無他見止依
舊例議擬未當如量設官精選亷幹奉公深知地形水
勢者專任河防之職往來巡視以時疏塞庶可除害省
凖令都水分監官專治河患任滿交代仁宗延祐元年
八月河南等處行中書省言黄河涸露舊水泊汙池多
為勢家所㨿忽遇泛溢水無所歸遂致為害由此觀之
非河犯人人自犯之擬差知水利都水監官與行省亷
訪司同相視可以疏闢隄障比至泛溢先加脩治用力
少而成功多又汴梁路睢州諸處決破河口數十内開
封縣小黄村計會月隄一道都水分監修築障水隄隁
所擬不一宜委請行省官與本道憲司汴梁路都水分
監官及州縣正官親歴按驗從長講議由是委太常丞
郭奉政前都水監丞邊承務都水監卿多爾濟河南行
省石右丞本道亷訪副使扎木齊汴梁判官張承直上
自河陰下至陳州與拘該州縣官一同沿河相視開封
縣小黄村河口測量比舊淺減六尺陳留通許太康舊
有蒲葦之地後因閉塞西河塔河諸水口以便種蒔故
他處連年潰決各官公議治水之道惟當順其性之自
然嘗聞大河自陽武胙城由白馬河間東北入海歴年
既久遷徙不常每歲泛溢兩岸時有衝決强為閉塞正
及農忙科樁梢發丁夫動至數萬所費不可勝紀其弊
多端郡縣嗷嗷民不聊生蓋黄河善遷徙惟宜順下疏
泄今相視上自河陰下抵歸徳經夏水漲甚於常年以
小黄口分洩之故並無衝決此其明驗也詳視陳州最
爲低窪瀕河之地今歲麥禾不收民饑特甚欲爲拯救
奈下流無可疏之處若將小黄村河口閉塞必移患隣
郡決上流南岸則汴梁被害決下流北岸則山東可憂
事難兩全當遺小就大如免陳村差税賑其饑民陳留
通許太康縣被災之家依例取勘賑恤其小黄村河口
仍舊通流外據脩築月隄并障水隄閉河口别難擬議
於是凡汴梁所轄州縣河隄或已脩治及當疏通與補
築者條列具備至五年正月河北河南道亷訪副使鄂
屯言近年河決杞縣小黄村口滔滔南流莫能禦遏陳
潁瀕河膏腴之地浸没百姓流散今水迫汴城逺無數
里儻值霖雨水溢倉卒何以防禦方今農隙宜為講究
使水歸故道達於江淮不惟陳潁之民得遂其生竊恐
將來浸灌汴城其害匪輕於是大司農司下都水監移
文汴梁分監脩治自六年二月十一日興工至三月九
日工畢總計北至槐疙疸西舊隄南至窑務汴隄通長
二十里二百四十三步剙脩䕶城隄一道長七千四百
四十三步平地脩隄下廣十六步上廣四步髙一丈六
十尺為一工隄東二十步外取土内河溝七處深淺高
下濶狹不一計工二十五萬三千六百八十用夫八千
四百五十三除風雨妨工三十日畢内流水河溝南北
濶二十步水深五尺河内脩隄底濶二十四步上廣八
步高一丈五尺積十二萬尺取土稍逺四十尺爲一工
計三萬工用夫百人每步用大樁二計四十各長一丈
二尺徑四寸每步雜草千束計二萬每步簽樁四計八
十各長八尺徑三寸水手二十木匠二大船二艘梯钁
一副繩索畢備七年七月汴梁路言滎澤縣六月十一
日河決塔海莊東隄十步餘横隄兩重又缺數處二十
三日夜開封縣蘇村及七里寺復決二處本省平章扎
木齊親率本路及都水監官併工脩築於至治元年正
月興工脩隄岸四十六處該役一百二十五萬六千四
百九十四工凡用夫三萬一千四百一十三人文宗至
順元年六月曹州濟陰縣河防官本縣尹郝承務言六
月五日魏家道口黄河舊隄將決不可脩築以此差募
民夫剏脩䕶水月隄東西長三百九步下濶六步髙一
丈又緣水勢瀚漫復於近北築月隄東西長一千餘步
下廣九步其功未竟至二十一日水忽泛溢新舊三隄
一時咸決明日外隄復壞急率民閉塞而湍流迅猛有
蛇時出没於中所下樁土一埽無遺又舊隄歲久多有
缺壞差夫併工築成二十餘步其魏家道口缺隄東西
五百餘步深二丈餘外隄缺口東西長四百餘步又磨
子口䕶水隄低薄不足禦水東西長一千五百步魏家
道口卒未易脩先差夫補築磨子口七月十六日興工
二十八日工畢二十二日按視至朱從馬頭西舊隄缺
壞東西長一百七十餘步計料隄外貼築五步增高一
丈二尺與舊隄等上廣二步於磨子口脩隄夫内摘差
三百一十人於是月二十三日入役至閏七月四日工
畢郝承務又言魏家道口塼堌等村缺破隄隁累下樁
土衝洗不存若復閉築縁缺隄周圍皆泥淖人不可居
兼無取土之處又沛郡安樂等保去歲旱災今復水澇
漂禾稼壞室廬民皆缺食難於差倩其不經水害村保
民人先已遍差補築黄家橋磨子口諸處隄隁似難重
役如候秋涼水退倩夫脩理庶蘇民力今衝破新舊隄
七處共長一萬二千二百二十八步下廣十二步上廣
四步髙一丈二尺計用夫六千三百四人樁九百九十
葦箔一千三百二十草一萬六千五束六十尺為一工
無風雨妨工度五十日可畢本縣凖言至八月三十日
差夫二千四百二十關請郝承務督役郝承務又言九
月三日興工脩築至十八日大風十九日雨二十四日
復雨縁此辛馬頭孫家道口障水隄隁又壞計工役倍
於元數移文本縣添差二千人同築二十六日元與武
成定陶二縣分築魏家道口八百二十步脩完十月二
日至辛馬頭孫家道口從實丈量元缺隄南北濶一百
四十步内水地五十步深者至二丈淺者不下八九尺
依元料用樁箔補築至七日完又於本處剏築月隄一
道西北東南斜長一千六百二十七步内武成定陶分
築一百五十步實築一千四百七十七步外有元料堌
頭魏家道口外隄未築即欲興工縁冬寒土凍擬候來
春併工脩理官民兩便
　　濟州河
濟州河者新開以通漕運也世祖至元十七年七月耿
叅政阿里尚書奏為姚演言開河事令阿哈瑪特與耆
舊諸臣集議以鈔萬錠為傭直仍給糧食從之十八年
九月中書丞相和爾果斯等奏姚總管等言請免益都
淄萊寧海三州一歲賦入折傭直以為開河之用平章
阿哈瑪特與諸老臣議謂一歲民賦雖多較之官給傭
直行之甚便遂從之十月和爾果斯等奏烏巴實所開
河經濟州而其地又有一河傍有民田開之甚便臣等
議若開此河烏巴實所管一方屯田宜移之他處不阻
水勢世祖令移之十二月差鄂囉齊劉都水及精算數
者一人給宣差印往濟州定開河夫役令大名衞州新
附軍亦往助工三十一年御史臺言膠萊海道淺澀不
能行舟臺官伊蘇特穆爾奏烏巴實所開河省遣雅克
黙色來謂漕船泛河失少泛海損多既而漕臣囊嘉特
萬户孫偉又言漕海舟疾且便右丞敏珠爾丹又奏鄂
諾烏訥爾台凡三移文言烏巴實所開河益少損多不
便轉漕水手軍人二萬舟千艘見閒不用如得之可歲
漕百萬石昨奉旨候孟古岱來共議海道便則烏巴實
河可廢今孟古岱已自海道運糧回有一二南人自願
運糧萬石已許之囊嘉特孫萬户復請用軍驗試海運
省院官暨衆議烏巴實河所用水手五千軍五千船千
艘畀揚州省教習漕運今擬以此水手軍人就用平灤
船從利津海運漕世祖從之烏巴實所開河遂廢
　　滏河
滏河者引滏水以通洺州城濠者也至元五年十月洺
磁路言洺州城中井泉鹹苦居民食用多作疾且死者
衆請疏滌舊渠置壩牐引滏水分灌洺州城濠以濟民
用計會河渠東西長九百步濶六尺深三尺二尺為工
役工四百七十五民自備用器歳二次放牐且不妨漕
事中書省凖其言
　　廣濟渠
廣濟渠在懷孟路引沁水以達于河世祖中統二年提
舉王允中大使楊端仁奉詔開河渠凡募夫千六百五
十一人内有相合為夫者通計使水之家六千七百餘
户一百三十餘日工畢所脩石隁長一百餘步濶二十
餘步髙一丈三尺石斗門橋髙二丈長十步濶六步渠
四道長濶不一計六百七十七里經濟源河内河陽温
武陟五縣村坊計四百六十三處渠成甚益於民名曰
廣濟三年八月中書省臣和爾布哈等奏廣濟渠司言
沁水渠成今已驗工分水恐久逺權豪侵奪乃下詔依
本司所定水分已後諸人毋得侵奪至文宗天厯三年
三月懷慶路同知阿哈瑪特言天久旱夏麥枯槁秋穀
種不入土民匱於食近因訪問耆老咸稱丹水澆溉近
山田土居民深得其利有沁水亦可溉田中統間王學
士亦為天旱奉詔開此渠募自願人户於大行山下沁
口古蹟置分水渠口開濬大河四道歴温陟入黄河約
五百餘里渠成名曰廣濟設官提調遇旱則官為斟酌
驗工多寡分水澆溉濟源河内河陽温武陟五縣民田
三千餘頃咸受其賜二十餘年後因豪家截河起堰立
碾磨壅遏水勢又經霖雨渠口淤塞隄隁頽圯河渠司
尋亦革罷有司不為整治因致廢壞今五十餘年分水
渠口及舊渠蹟俱有可考若䝉依前浚治引水溉田於
民大便可令河陽河内濟源温武陟五縣使水人户自
備工力疏通分水渠口立牐起隁仍委諳知水利之人
多方區畫遇旱視水緩急撤牐通流驗工分水以灌溉
若霖雨泛漲閉牐退還正流禁治不得截水置碾磨栽
種稻田如此則澇旱有備民樂趨利請移文孟州河内
武陟縣委官講議尋據孟州等處申親詣沁口諮諏耆
老言舊日沁水正河内築土隁遮水入廣濟渠岸北雖
有減水河道不能吞伏後值霖雨蕩没田禾以此堵閉
今若枋口上連土岸及於沁水正河置立石隁與枋口
相平如遇水溢閉塞牐口使水漫流石隁復還本河又
從減水河分殺其勢如此庶不為害約會河陽武陟縣
尹與耆老等議若將舊廣濟渠依前開濬減水河亦增
開深濶禁安磨碾設立牐堰自下使水遇旱放牐澆田
值澇閉牐退水公私便益懷慶路備申工部牒都水監
回文本路委官相視施行
　　三白渠
京兆舊有三白渠自元伐金以來渠隁缺壞土地荒蕪
陜西之人雖欲種蒔不獲水利賦税不足軍興乏用太
宗之十二年梁泰奏請差撥人户牛具一切種蒔等物
脩成渠隁比之旱地其收數倍所得糧米可以供軍太
宗凖奏就令梁泰佩元降金牌充宣差規措三白渠使
郭時中副之直𨽻朝廷置司於雲陽縣所用種田戸及
牛畜别降旨付逹海甘布於軍前應付是月敕喻達海
甘布近梁泰奏脩三白渠事可於汝軍前所獲有妻少
壯新民量撥二千户及木工二十人官牛内選肥腯齒
小者一千頭内乳牛三百以畀梁泰等如不敷於各千
户百户内貼補限今歳十一月内交付數足趂十二月
入工其耕種之人所收之米正為接濟軍糧如發遣人
户之時或闕少衣裝於各千户百户内約量支給差軍
護送出境沿途經過之處亦為防送毋致在逃走逸驗
路程給以行糧大口一升小者半之
　　洪口渠
洪口渠在奉元路英宗至治元年十月陜西屯田府言
自秦漢至唐宋年例八月差使水戸自涇陽縣西仲山
下截河築洪隁改涇水入白渠下至涇陽縣北白公斗
門分為三限并平石限蓋五縣分水之要所北限入三
原櫟陽雲陽中限入髙陵南限入涇陽溉官民田七萬
餘畝近至大三年陜西行臺御史王承徳言涇陽洪口
展脩石渠為萬世之利由是會集奉元路三原涇陽臨
潼髙陵諸縣洎涇陽渭南櫟陽諸屯官及耆老議如凖
所言展脩石渠八十五步計四百二十五尺深二丈廣
一丈五尺計用石十二萬七千五百尺人日採石積方
一尺工價二兩五錢石工二百丁夫三百金火匠二用
火焚水淬日可鑿石五百尺二百五十五日工畢官給
其糧食用具丁夫就役使水之家顧匠傭直使水户均
出陜西省議計所用錢糧不及二年之費可謂一勞永
逸准所言便都省凖委屯田府逹嚕噶齊珠拉齊督工
自延祐元年二月十日發夫匠入役至六月十九日委
官言石性堅厚鑿僅一丈水泉湧出近前續展一十七
步石積二萬五千五百尺添夫匠百人日鑿六百尺計二
百四十二日可畢文宗天歴二年三月屯田總管兼管
河渠司事郭嘉議言去歳六月三日驟雨涇水泛漲元
脩洪隁及小龍口盡圮水歸涇白渠内水淺為此計用
十四萬九千五百十一工役丁夫一千六百度九十三
日畢於使水户内差撥每夫就持麻一斤鐵一斤繫囤
取泥索各一長四十尺草苫一長七尺厚二寸陜西省
凖屯田府照洪口自秦至宋一百二十激經由三限自
涇陽下至臨潼五縣分流澆溉民田七萬餘頃驗田出
夫千六百人自八月一日脩隁至十月放水溉田以為
年例近因奉元亢旱五載失稔人皆相食流移疫死者
十七八今差夫又令就出用物實不能辦集竊詳涇陽
水利雖分三限引水溉田緣三原等縣地理遥逺不能
依時周遍涇陽北近俱在上限幷南限中限用水最便
今次脩隁除見在户依例差役其逃亡之家合出夫數
宜令涇陽縣近限水利户添差一人官日給米一升併
工脩治省凖出鈔八百錠委耀州同知李承事洎本府
總管郭嘉議及各處正官計工役照時直糴米給散李
承事督夫修築至十一月十六日畢
　　揚州運河
運河在揚州之北宋時嘗設軍疏滌世祖取宋之後河
漸壅塞至元末年江淮行省嘗以為言雖有旨濬治有
司奉行未見實効仁宗延祐四年十一月兩淮運司言
鹽課甚重運河淺澀無源止仰天雨請加脩治明年二
月中書移文河南省選官洎運司有司官相視會計工
程費用於是河南行省委都事張奉政及淮東道宣慰
司官運司官㑹州縣倉場官徧歴巡視集議河長二千
三百五十里有司差瀕河有田之家顧倩丁夫開脩一
千八百六十九里倉場鹽司不妨辦課協濟有司開脩
四百八十二里運司言近歳課額增多而船竈戸日益
貧苦宜令有司通行脩治省減官錢省臣奏凖諸色戸
内顧募丁夫萬人日支鹽糧錢二兩計用鈔二萬錠於
運司鹽課及減駁船錢内支用差官與都水監河南行
省淮東宣慰司官專董其事亷訪司體察樞密院遣官
鎮遏乘農隙併工疏治
　　練湖
練湖在鎮江元有江南之後豪勢之家於湖中築隄圍
田耕種侵占既廣不足受水遂致泛溢世祖末年㕘政
温都爾奏請依宋例委人提調疏治其侵占者驗畝加
賦至治三年十二月省臣奏江淛行省言鎮江運河全
藉練湖之水為上源官司漕運供億京師及商賈販載
農民往來其舟楫莫不由此宋時專設人夫以時脩濬
練湖瀦蓄潦水若運河淺阻開放湖水一寸則可添河
水一尺近年淤淺舟楫不通凡有官物差民運遞甚為
不便委官相視疏治運河自鎮江路至吕城壩長百二
十一里計役夫萬五百十三人六十日可畢又用三千
餘人浚滌練湖九十日可完人日支糧三升中統鈔一
兩行省行臺分官監督所用船物今歳預備來春興工
合行事宜依江淛行省所擬既得旨都省移文江淛行
省委叅政董中奉率合屬正官親臨督役於是董中奉
言所委前都水少監崇明州知州任奉政鎮江路總管
毛中議等議練湖運河此非一事宜依假山諸湖農民
取泥之法用船千艘船三人用竹䈒撈取淤泥日可三
載月計九萬載三月之間通取二十七萬載就用所取
泥增築湖岸自鎮江在城程公壩至常州武進縣吕城
壩河長百三十一里一百四十六步擬開河靣濶五丈
底濶三丈深四尺與見有水二尺可積深六尺所役夫
於平江鎮江常州江陰州及建康路所轄溧陽州田多
上户内差倩若濬湖開河二役並興卒難辦集宜趂農
隙先開運河工畢就濬練湖省凖所言與都事王徴事
等於㤗定元年正月至鎮江丹陽縣洎各監工官沿湖
相視上湖沙岡黄土下湖茭根叢雜泥亦堅硬不可䈒
取又議兩役並興相離三百餘里往來監督供給為難
願以所督夫一萬三千五百十二人先開運河期四十
七日畢次濬練湖二十日可完繼有江南行臺侍御史
及淛西亷訪司副使俱至乃議首事運河備文咨禀遂
於是月十七日入役二月十八日省臣奏開濬運河練
湖重役也宜依行省所議仍令便宜從事後各監工官
言已分運河作三壩依元料深濶丈尺開浚至三月四
日工畢數内平江崑山嘉定二州實役二十六日常熟
吳江二州長洲吳縣實役二十八日餘皆役三十日已
於三月七日積水行舟又監脩練湖官言任奉議指劃
元料增築隄隁及舊有土基共增濶一丈二尺平靣至
髙底灘脚增築共量斜髙二丈五尺依中隁西石䃮東
舊隄臥羊灘脩築如舊隄高濶已及所料之上者遇有
崩缺脩築令完中隁西石䃮至五百婆隄西上增髙土
一尺有缺亦補之五百婆隄至馬林橋隄水勢稍緩不
須脩治其隄底間有滲漏者室塞之三月六日破土九
日入役至十一日工畢實役三日歸勘任少監元料開
運河夫萬五百十三人六十日畢濬練湖夫三千人九
十日畢人日支鈔一兩米三升共該鈔萬八千一十四
錠二十兩米二萬七千二十一石六斗實徴夫萬三千
五百十二人共役三十三日支鈔八千六百七十九錠
三十六兩糧萬三千十九石五斗八升比附元料省鈔
九千三百三十四錠三十四兩糧萬四千二石二升其
練湖未畢相視地形水勢再議㕘政董中奉又言練湖
舊有湖兵四十三人添補五十七名共百人於本路州
縣苖糧三石之下二石之上差充專任脩築湖岸設提
領二員壕寨二人司吏三人於有出身人内選用工部
議練湖所設提領人等印信即同湖兵宜咨本省遍行
議擬又鎮江路言運河練湖今已開濬若不設法關防
徒勞民力除關本路逹嚕噶齊烏魯斯哈雅總治其事
同知哈克繖知事程郇專管啟閉斗門行省從之
　　吳松江
浙西諸山之水受之太湖下為吳松江東滙殿山湖等
入海而潮汐來徃逆湧濁沙上湮河口是以宋時設置
撩洗軍人專掌脩治元既平宋軍士罷散有司不以為
務勢豪租占為蕩為田州縣不得其人輒行許凖以致
湮塞不通公私俱失其利久矣至治三年江浙省臣方
以為言就委嘉興路治中高朝列湖州路知事丁將仕
同本處正官體究舊曾疏濬通海故道及新生沙漲礙
水處所商度開滌圖呈據丁知事等官按視講究合開
濬河道五十五處内常熟州九處十三段該工百三十
二萬一千五百六十二崑山州十一處九十五里用工
二萬七千四百役夫四百五十六宜於本州有田一頃
之上户内驗田多寡算量里步均𣲖自備糧赴功疏濬
正月上旬興工限六十日工畢二年一次舉行嘉定州
三十五處五百三十八里該工百二十六萬七千五十
九日支糧一升計米萬二千六百七十石五斗九升日
役夫二萬一千一百一十七六十日畢工程浩大米糧
數多乞依年例勸率附河有田用水之家自備口糧佃
户傭力開濬奈本州連年被災今歲尤甚力有不逮宜
從上司區處高治中會集松江府各州縣官按視議合
濬河渠華亭縣九處計五百二十八里該工九百六十
八萬四千八百八十二役夫十六萬一千四百一十四
人日支糧二升計米十九萬三千六百九十七石六斗
四升上海縣十四處計四百七十一里該工千二百三
十六萬八千五十二日役夫二萬六千一百三十四人
日支糧二升計二十四萬七千三百六十一石四升六
十日工畢官給之糧傭民疏治如下年豐稔勸率有田
之家五十畝出夫一人十畝之上驗數合出止於本保
開濬其權勢之家置立魚籪并沙塗栽葦者依上出夫
其上海嘉定連年旱澇皆縁河口湮塞旱則無以灌溉
澇則不能疏洩累致凶歉官民俱病至元三十年以後
兩經疏闢稍得豐稔比年又復壅閉勢家愈加租占雖
得徴賦實失大利上海縣歲收官糧一十七萬石民糧
三萬餘石畧舉似延祐七年災傷五萬八千七百餘石
至治元年災傷四萬九千餘石二年十萬七千餘石水
旱連年殆無虚歳不惟虧欠官糧復有賑貸之費近委
官相視地形講議疏濬其通海大江未易遽治舊有河
港聯絡官民田土之間藉以灌溉者今皆填塞必須疏
通以利耕種欲令有田人户自為開濬而工役浩繁民
力不能獨成由是議上海嘉定河港宜令本處所管軍
民站竈僧道諸色有田者以多寡出夫自備糧脩治州
縣正官督役其豪勢租占蕩田妨水利者並與除闢本
處民田税糧全免一年官租減半今秋收成下年農隙
舉行行省行臺亷訪司官巡鎮外據華亭崑山常熟州
河港比上海嘉定緩急不同難為一體從各處勸農正
官督有田之家備糧併工修治若遽興工陰陽家言癸
亥年動土有忌預為咨禀可否泰定元年十月十九日
右丞相舒瑪爾節等奏江淛省言吳松等處河道壅
塞宜為疏滌仍立牐以節水勢計用四萬餘人今歳十
二月為始至正月終六十日可畢用二萬餘人二年可
畢其丁夫於旁郡諸色户内均差依練湖例給傭直糧
食行省行臺亷訪司幷有司官同提調臣等議此事官
民兩便宜從其請若丁夫有餘止令一年畢命托歡逹
爾罕諸臣同提調委左丞多爾濟巴勒及前都水任少
監董役得旨移文行省凖擬疏治江浙省下各路發夫
入役至二年閏正月四日工畢
　　澱山湖
太湖為淛西巨浸上受杭湖諸山之水瀦蓄之餘分匯
為澱山湖東流入海世祖末年叅政温都爾言此湖在
宋時委官差軍守之湖旁餘地不許侵占常疏其壅塞
以洩水勢今既無人管領遂為勢豪絶水築隄繞湖為
田湖狹不足瀦蓄每遇霖潦泛溢為害昨本省官孟古
岱等興言疏治因受曹總管金而止張叅議潘應武等
相繼建言識者咸以為便臣等議此事可行無疑然雖
軍民相叅選委亷幹官提督行省沙卜珠行院董巴圖
爾行臺哈喇岱令親詣相視會計合用軍夫擬禀世祖
曰利益美事舉行已晩其行之既而平章特爾格言委
官相視計用夫十二萬百日可畢昨奏軍民共役今民
丁數多不須調軍世祖曰有損有益咸令均齊毋自疑
惑其均科之至元三十一年世祖崩成宗即位平章特
爾格奏太湖澱山湖嘗奏過先帝差倩民夫二十萬疏
掘已畢今諸河日受兩潮漸致沙漲若不依舊宋例令
軍屯守必致坐隳成功臣等議常時工役撥軍樞府猶
且恡惜屯守河道用軍八千必辭不遣澱山湖圍田賦
糧二萬石就以募民夫四千調軍士四千與同屯守立
都水庸田使司職掌收捕海賊修治河渠圍田命巴延
徹爾暨樞密院議畢聞奏於是樞府言嘗奏澱山湖在
宋時設軍屯守范殿帥朱張輩必知其故擬與省官集
議定稟奏有旨從之乃集樞府官及范殿帥等共議朱
張言宋時屯守河道用手號軍大處千人小處不下三
四百隸巡檢司管領范殿帥言差夫四千非動揺四十
萬户不可若令五千軍屯守就委萬户一員提調事或
可行臣等亦以為然與都水巡防萬户府職名俾隸行
院樞府官又言若與知源委之人詢其詳候至都定議
從之
　　鹽官州海防
鹽官州去海岸三十里舊有捍海塘二後又添築鹹塘
在宋時亦嘗崩陷成宗大徳三年塘岸崩都省委禮部
郎中游中順洎本省官相視虚沙復漲難於施力至仁
宗延祐己未庚申間海迅失度累壞民居䧟地三十餘
里其時省憲官共議宜於州後北門添築土塘然後築
石塘東西長四十三里後以潮汐沙漲而止至泰定即
位之四年二月間風潮大作衝捍海小塘壞州郭四里
杭州路言與都水庸田司議欲於北地築塘四十餘里
而工費浩大莫若先修鹹塘增其髙濶填塞溝港且濬
深近北備塘濠塹用樁密釘庻可䕶禦江淛省凖下本
路脩治都水庸田司又言宜速差丁夫當水入衝堵閉
其不敷工役於仁和錢塘及嘉興附近州縣諸色人户
内斟酌差倩即日淪没不已旦夕誠為可慮工部議海
岸崩摧重事也宜移文江浙行省督催庸田使司鹽運
司及有司發丁夫脩治毋致侵犯城郭貽害民居五月
五日平章圖們岱爾察納史叅政等奏江浙省四月内
潮水衝破鹽官州海岸令庸田司官徴夫脩堵又令僧
人誦經復差人令天師致祭臣等集議世祖時海岸嘗
崩遣使命天師祈祀潮即退今可令直省舍人巴延奉
御香令天師依前例祈祀制曰可既而杭州路又言八
月以來秋潮洶湧水勢愈大見築沙地塘岸東西八十
餘步造木櫃石囤以塞其要處本省左丞相托歡等議
安置石囤四千九百六十抵禦鎪嚙以救其急擬比淛
江立石塘可為久逺計工物用鈔七十九萬四千餘錠
糧四萬六千三百餘石接續興脩致和元年三月省臣
奏江淛省并庸田司官脩築海塘作竹籧篨内實以石
鱗次壘叠以禦潮勢今又淪䧟入海見圖脩治儻得堅
久之策移文具報臣等集議此重事也旦夕駕幸上都
分官扈從不得圓議今差户部尚書李嘉努工部尚書
李嘉賓樞密院屬衞指揮青山副使洪灝宣政僉院納
木喀巴勒與行省左丞相托歡及行臺行宣政院庸田
使司㑹議脩治之方合用軍夫除戍守州縣關津外酌
量差撥從便添支口糧合役丁力附近有田之民及僧
道伊嚕勒昆逹實宻等户内㸃倩凡工役之時諸人毋
或沮壞違者罪之合行事務提調官移文禀奏施行有
旨從之四月二十八日朝廷所委官洎行省臺院及庸
田司等官議大徳延祐欲建石塘未就泰定四年春潮
水異常增築土塘不能抵禦議置板塘以水湧難施工
遂作籧篨木櫃間有漂沉欲踵前議疊石塘以圖久逺
為地脈虚浮比定海淛江海鹽地形水勢不同由是造
石囤於其壞處疊之以救目前之急已置石囤二十九
里餘不曾崩䧟畧見成效庸田司與各路官同議東西
接壘石囤十里其六十里塘下舊河就取土築塘鑿東
山之石以備崩損文宗天厯元年十一月都水庸田司
言八月十日至十九日正當大汛潮勢不高風平水穩
十四日祈請天妃入廟自本州嶽廟東海北䕶岸鱗鱗
相接十五日至十九日海岸沙漲東西長七里餘南北
廣或三十步或數十百步漸見南北相接西至石囤已
及五都修築捍海塘與鹹塘相連直抵巖門障禦石囤
東至十一都六十里塘東至東大尖山嘉興平湖三路
所脩處海口自八月一日至二日探海二丈五尺至十
九日二十日探之先二丈者今一丈五尺先一丈五尺
者今一丈西自六都仁和縣界赭山雷山為首添漲沙
塗已過五都四都鹽官州廊東西二都沙土流行水勢
俱淺二十日復巡視自東至西岸脚漲沙比之八月十
七日漸增髙濶二十七日至九月四日大汛本州嶽廟
東西水勢俱淺漲沙東過錢家橋海岸元下石囤木植
並無頽圯水息民安於是改鹽官州曰海寧州
　　龍山河道
龍山河在杭州城外歲久淤塞武宗至大元年江淛省
令史裴堅言杭州錢塘江近年以來為沙塗壅漲潮水
逺去離北岸十五里舟楫不能到岸商旅徃來募夫搬
運十七八里使諸物翔湧生民失所遞運官物甚為煩
擾訪問宋時並江岸有南北古河一道名龍山河今淛
江亭南至龍山牐約一十五里糞壤填塞兩岸居民間
有侵占迹其形勢宜改修運河開掘沙土對牐搬載直
抵淛江轉入兩處市河免擔負之勞生民獲惠省下杭
州路相視錢塘縣城南上隅龍山河至横河橋委係舊
河居民侵占起建房屋若疏通以接運河公私大便計
工十五萬七千五百六十六日役夫五千二百五十二
度可三十日畢所役夫於本路録事司仁和錢塘縣富
實之家差倩就持筐檐鍬钁應役人日支官糧二升該
米三千一百五十一石三斗二升河長九里三百六十
二步造石橋八立上下二牐計用鈔一百六十三錠二
十三兩四錢七分七釐省凖咨請丞相托克托總其事
於仁宗延祐三年三月七日興工至四月十八日工畢
　
　
　
　
　
　
　
　
　元史卷六十五
元史卷六十五考證
黄河往嵗歸徳太康通許相次湮塞南北二汊　通許
　原文譌建言據續考改
北至槐疙疸西舊隄　西原文譌兩據經世大典改
廣濟渠咸稱丹水澆灌近山田土民深得其利　丹原
　文譌舟據通志及續通考改
及于沁水正河　沁原文譌浸據經世大典改
澱山湖立都水庸田使司　庸原文譌防據續通考改
鹽官州海塘修築捍海塘與鹹唐相連　鹹原文譌鹽
　按臨安志鹹塘在海寧縣西南一里與西北之淡塘
　相通今據改
