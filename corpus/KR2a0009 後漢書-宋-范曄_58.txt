五十六
　　宋　　宣　　城　　太　　守范　煜撰
　　唐　　章　　懐　　太　　子　　賢注
　伏侯宋蔡馮趙牟韋列傳第十六
　　伏湛傳(子隆/)
伏湛字恵公琅邪東武人也九世祖勝字子賤所謂濟
南伏生者也湛高祖父孺武帝時客授東武因家焉父
理為當世名儒以詩授成帝為高密太傅别自名學(為/高)
(密王寛傅也寛武帝𤣥孫廣陵王胥後也前書儒林傳/曰伏理字君游受詩於匡衡由是齊詩有匡伏之學故)
(言别自/名學也)湛性孝友少傳父業教授數百人成帝時以父
任為博士弟子五遷至王莽時為繡衣執法(武帝置繡/衣御史王)
(莽改御史曰執法/故曰繡衣執法也)使督大姦遷後隊屬正(王莽改河/内為後隊)更
始立以為平原太守時倉卒兵起天下驚擾而湛獨晏
然教授不廢謂妻子曰夫一榖不登國君徹膳(禮記曰/年榖不)
(登君膳/不祭肺)今民皆飢奈何獨飽乃共食粗糲(糲麤米也九/章算術曰粟)
(五十糲率三十一斛/粟得六斗米為糲也)悉分奉禄以賑鄉里來客者百餘
家時門下督素有氣力謀欲為湛起兵湛惡其惑衆即
收斬之徇首城郭以示百姓於是吏人信向郡内以安
平原一境湛所全也光武即位知湛名儒舊臣欲令幹
任内職(幹主/也)徴拜尚書使典定舊制時大司徒鄧禹西
征關中帝以湛才任宰相拜為司直行大司徒事車駕
每出征伐常留鎮守總攝羣司建武三年遂代鄧禹為
大司徒封陽都侯(陽都縣名屬城陽國故/城在今沂州沂水縣東)時彭寵反於
漁陽帝欲自征之湛上疏諌曰臣聞文王受命而征伐
五國(五國謂西伯受命伐犬夷伐/密須伐耆伐邗伐崇見史記)必先詢之同姓然後
謀於羣臣加占蓍龜以定行事(書曰謀及卿士謀及卜/筮又曰文王唯卜用克)
(綏受兹命詩大雅曰/爰始爰謀爰契我龜)故謀則成卜則吉戰則勝其詩曰
帝謂文王詢爾仇方同爾兄弟以爾鉤援與爾臨衝以
伐崇墉(詩大雅也仇匹也鉤援梯所引上城也臨臨車/也衝衝車也墉城也崇侯倡紂為無道故伐焉)
崇國城守先退後伐(左氏傳曰文王聞崇徳亂而伐之/軍三旬而不降退修政而復伐之)
(因壘/而降)所以重人命俟時而動故参分天下而有其二陛
下承大亂之極受命而帝興明祖宗出入四年而滅檀
鄉制五校降銅馬破赤眉誅鄧奉之屬不為無功今京
師空匱資用不足未能服近而先事邊外且漁陽之地
逼接北狄黠虜困廹必求其助又今所過縣邑尤為困
乏種麥之家多在城郭聞官兵将至當已收之矣大軍
逺渉二千餘里士馬罷勞轉糧艱阻今兖豫青冀中國
之都而㓂賊從横未及從化漁陽以東夲備邉塞地接
外虜貢稅微薄安平之時尚資内郡况今荒耗豈足先
圖而陛下捨近務逺棄易求難四方疑怪百姓怨懼誠
臣之所惑也復願逺覽文王重兵博謀近思征伐前後
之宜頋問有司使極愚誠采其所長擇之聖慮以中土
為憂念帝覽其奏竟不親征時賊徐異卿等(異卿即獲/索賊帥徐)
(少/也)萬餘人據富平連攻之不下(富平縣名屬平原郡故/城今棣州厭次縣也)
唯云願降司徒伏公帝知湛為青徐所信向遣到平原
異卿等即曰歸降䕶送洛陽湛雖在倉卒造次必於文
徳以為禮樂政化之首顛沛猶不可違(顛沛猶/僵仆也)是嵗奏
行鄉飲酒禮遂施行之其冬車駕征張歩留湛居守時
蒸祭高廟(冬祭曰/蒸也)而河南尹司隸校尉於廟中争論湛
不舉奏坐䇿免六年徙封不其侯邑三千六百戸遣就
國(不其縣名屬琅/邪郡其音基)後南陽太守杜詩上疏薦湛曰臣聞
唐虞以股肱康文王以多士寧是故詩稱濟濟書曰良
哉(大雅詩曰濟濟多士/尚書曰股肱良哉)臣詩竊見故大司徒陽都侯伏
湛自行束修訖無毁玷(訖竟也玷缺也自行/束脩謂年十五以上)篤信好學
守死善道經為人師行為儀表前在河内朝歌及居平
原(朝歌河内縣名也故城在今衛州衛縣西/王莽改河内為後隊謂湛為隊屬正也)吏人畏愛
則而象之遭時反覆不離兵凶秉節持重有不可奪之
志陛下深知其能顯以宰相之重衆賢百姓仰望徳義
微過斥退久不復用有識所惜儒士痛心臣竊傷之湛
容貌堂堂國之光暉(堂堂盛/威儀也)智略謀慮朝之淵藪髫髪
厲志白首不衰(埤蒼曰髫髦也髫/髪謂童子垂髪也)實足以先後王室名
足以光示逺人(先後相導也詩大雅曰予曰有/先後先音先見反後音胡豆反)古者選
擢諸侯以為公卿是故四方回首仰望京師(左傳曰鄭/武公莊公)
(為平王卿士東觀記曰詩上書武公莊公所以砥礪/蕃屏勸進忠信令四方諸侯咸樂回首仰望京師)柱
石之臣宜居輔弼(柱石承棟梁也前書田延年曰將軍/為國柱石尚書大傳曰古者天子必)
(有四隣前曰疑後曰承左曰輔右曰弼天子有問無以/對責之疑可志而不志責之承可正而不正責之輔可)
(揚而不揚/責之弼)出入禁門補缺拾遺臣詩愚戇不足以知宰
相之才竊懐區區敢不自竭臣前為侍御史上封事言
湛公廉愛下好惡分明累世儒學素持名信經明行修
通逹國政尤宜近侍納言左右舊制九州五尚書令一
郡二人(盖舊制九州共選五人以任尚書今則一郡乃/有二人故欲以湛代一人之處○劉攽曰案正)
(文令合作今尚書令不可有五人若言/令一郡二人又無義改作今乃與注合)可以湛代頗為
執事所非但臣詩䝉恩深渥所言誠有益於國雖死無
恨故復越職觸冐以聞十三年夏徴勅尚書擇拜吏曰
未及就位因讌見中暑病卒賜祕器帝親弔祠遣使者
送䘮修冢二子隆翕翕嗣爵卒子光嗣光卒子晨嗣(東/觀)
(記曰晨尚/高平公主)晨謙敬博愛好學尤篤以女孫為順帝貴人
奉朝請位特進卒子無忌嗣亦傳家學博物多識順帝
時為侍中屯騎校尉永和元年詔無忌與議郎黄景校
定中書五經諸子百家蓺術(中書内中之書也蓺文志/曰諸子凡一百八十九家)
(言百家舉其成數也蓺謂/書數射御術謂醫方卜筮)元嘉中桓帝復詔無忌與黄
景崔寔等共撰漢記又自采集古今刪著事要號曰伏
侯注(其書上自黄帝下盡漢/質帝為八卷見行於今)無忌卒子質嗣官至大司
農質卒子完嗣尚桓帝女陽安長公主女為孝獻皇后
曹操弑后誅伏氏國除初自伏生以後世傳經學清静
無競故東州號為伏不鬭云
隆字伯文少以節操立名(東觀記隆作/盛字伯明)仕郡督郵建武
二年詣懐宫光武甚親接之時張歩兄弟各擁彊兵據
有齊地拜隆為太中大夫持節使青徐二州招降郡國
隆移檄告曰乃者猾臣王莽弑帝盗位宗室興兵除亂
誅莽故羣下推立聖公以主宗廟而任用賊臣殺戮賢
良三王作亂盗賊從横忤逆天心(三王見/聖公傳)卒為赤眉所
害皇天祐漢聖哲應期陛下神武奮發以少制衆故尋
邑以百萬之軍潰散於昆陽王郎以全趙之師土崩於
邯鄲(全趙謂舉/趙之地)大肜高胡望旗消靡鐵脛五校莫不摧
破梁王劉永幸以宗室屬籍爵為侯王不知厭足自求
禍棄遂封爵牧守造為詐逆今虎牙大将軍屯營十萬
巳抜雎陽劉永奔迸家巳族矣此諸君所聞也不先自
圖後悔何及青徐羣盗得此惶怖獲索賊右師郎等六
校即時皆降(右或/為古)張歩遣使隨隆(東觀記歩遣其/掾孫昱隨之)詣闕
上書獻鰒魚(郭璞注三蒼云鰒似蛤偏著石廣志曰鰒/無鱗有殻一靣附石細孔雜雜或七或九)
(夲草云石決明一/名鰒魚音歩角反)其冬拜隆光禄大夫復使於歩并與
新除青州牧守及都尉俱東詔隆輒拜令長以下隆招
懐綏緝多来降附帝嘉其功比之酈生(酈生酈食其也/説齊王廣下齊)
(七十餘城食/其音異基)即拜歩為東萊太守而劉永亦復遣使立
歩為齊王歩貪受王爵冘豫未决(冘音以/今反)隆曉譬曰高
祖與天下約非劉氏不王今可得為十萬户侯耳歩欲
留隆與共守二州隆不聽(二州青州/徐州也)求得反命歩遂執
隆而受永封隆遣間使上書曰臣隆奉使無狀(言罪/大也)受
執凶逆雖在困戹授命不顧又吏人知歩反畔心不附
之願以時進兵無以臣隆為念臣隆得生到闕廷受誅
有司此其大願若令没身㓂手以父母昆弟長累陛下
(累託也音/力偽反)陛下與皇后太子永享萬國與天無極帝得
隆奏召父湛流涕以示之曰隆可謂有蘇武之節(武帝/時蘇)
(武使匈奴㑹衛律所將降者隂相與謀刼單于母閼氏/歸漢事發單于使衛律考其事召武受辭武不屈節引)
(佩刀自刺單于欲降武武不降杖節牧羊海上卧起操/持節節髦盡落在匈奴中十九年乃得歸漢見前書也)
恨不且許而遽求還也其後歩遂殺之時人莫不憐哀
焉五年張歩平車駕幸北海詔隆中弟咸收隆䘮賜給
棺斂太中大夫䕶送䘮事詔告琅邪作冢以子瑗為郎
中
　　侯霸傳
侯霸字君房河南密人也族父淵以宦者有才辯任職
元帝時佐石顯等領中書號曰大常侍成帝時任霸為
太子舍人(漢官儀曰太子舍人選/良家子孫秩二百石)霸矜嚴有威容家累
千金不事産業篤志好學師事九江太守房元治榖梁
春秋為元都講(東觀記曰從鍾/寧君受律也)王莽初五威司命陳崇
舉霸徳行遷随宰(王莽置五威司命將軍又改縣令長/曰宰隨縣名屬南陽郡今隨州縣也)
縣界曠逺濵𢃄江湖而亡命者多為㓂盗霸到即案誅
豪猾分捕山賊縣中清静再遷為執法刺姦(王莽傳曰/置執法左)
(右刺姦選能吏侯霸等分/督六尉六隊如漢刺史)紏案埶位者無所疑憚後為
淮平大尹政理有能名(王莽改臨淮/郡為淮平)及王莽之敗霸保
固自守卒全一郡更始元年遣使徴霸(東觀記曰遣謁/者侯盛荆州刺)
(史費遂齎/璽書徴霸)百姓老弱相携號哭遮使者車或當道而卧
皆曰願乞侯君復留朞年民至乃戒乳婦勿得舉子侯
君當去必不能全使者慮霸就徴臨淮必亂不敢授璽
書具以狀聞㑹更始敗道路不通建武四年光武徴霸
與車駕㑹夀春拜尚書令時無故典朝廷又少舊臣霸
明習故事收録遺文條奏前世善政法度有益於時者
皆施行之每春下寛大之詔奉四時之令皆霸所建也
(月令春布徳行慶施恵下人故/曰寛大奉四時謂依月令也)明年代伏湛為大司徒
封關内侯在位明察守正奉公不回十三年霸薨帝深
傷惜之親自臨弔下詔曰惟霸積善清絜視事九年漢
家舊制丞相拜曰封為列侯(漢自高祖以列侯為丞相/武帝以元勲佐命皆盡拜)
(公孫𢎞為丞相封平/津侯因以為故事)朕以軍師暴露功臣未封縁忠臣
之義不欲相踰未及爵命奄然而終嗚呼哀哉於是追
封諡霸則鄉哀侯食邑二千六百户子昱嗣臨淮吏人
共為立祠四時祭焉以沛郡太守韓歆代霸為大司徒
歆字翁君南陽人以從攻伐有功封扶陽侯好直言無
隱諱帝每不能容嘗因朝㑹聞帝讀隗囂公孫述相與
書歆曰亡國之君皆有才桀紂亦有才帝大怒以為激
發歆又證嵗将饑凶指天畫地言甚剛切坐免歸田里
帝猶不釋復遣使宣詔責之司隸校尉鮑永固請不能
得歆及子嬰竟自殺歆素有重名死非其罪衆多不厭
(厭音一/葉反)帝乃追賜錢榖以成禮葬之(成禮具禮也言不/以非命而降其葬)
(禮/)後千乗歐陽歙清河戴渉相代為大司徒坐事下獄
死自是大臣難居相任其後河内蔡茂京兆玉況(玉音/肅)
魏郡馮勤皆得薨位況字文伯性聰敏為陳留太守以
徳行化人遷司徒四年薨昱後徙封於陵侯(於陵縣名/屬濟南郡)
(故城在今淄/州長山縣南)永平中兼太僕昱卒子建嗣建卒子昌嗣
　　宋𢎞傳
宋𢎞字仲子京兆長安人也父尚成帝時至少府哀帝
立以不附董賢違忤抵罪𢎞少而溫順哀平間作侍中
王莽時為共工(王莽改少/府曰共工)赤眉入長安遣使徴𢎞逼迫
不得已行至渭橋自投於水家人救得出因佯死獲免
光武即位徴拜太中大夫建武二年代王梁為大司空
封栒邑侯(栒音/洵)所得租奉分贍九族家無資産以清行
致稱徙封宣平侯帝嘗問𢎞通博之士𢎞乃薦沛國桓
譚才學洽聞幾能及揚雄劉向父子(幾音祈洽浹洽也/幾近也前書班固)
(曰谷永經書汎為疏逹不能浹洽/如劉向父子及揚雄也故𢎞引焉)於是召譚拜議郎給
事中帝每讌輙令鼔琴好其繁聲𢎞聞之不悦悔於薦
舉伺譚内出正朝服坐府上遣吏召之譚至不與席而
讓之曰吾所以薦子者欲令輔國家以道徳也而今數
進鄭聲以亂雅頌非忠正者也(論語孔子曰惡鄭聲之/亂雅樂也史記曰鄭音)
(好濫淫/志也)能自改邪将令相舉以法乎譚頓首辭謝良久
乃遣之後大㑹羣臣帝使譚鼔琴譚見𢎞失其常度帝
怪而問之𢎞乃離席免冠謝曰臣所以薦桓譚者望能
以忠正導主而令朝廷耽悅鄭聲臣之罪也帝改容謝
使反服其後遂不復令譚給事中𢎞推進賢士馮翊桓
梁三十餘人或相及為公卿者(及猶/繼也)𢎞當讌見(○劉攽/曰案文)
(當合/作嘗)御坐新屏風圖畫列女帝數顧視之𢎞正容言曰
未見好徳如好色者帝即為徹之笑謂𢎞曰聞義則服
可乎對曰陛下進徳臣不勝其喜時帝姊湖陽公主新
寡帝與共論朝臣微觀其意主曰宋公威容徳器羣臣
莫及帝曰方且圖之後𢎞被引見帝令主坐屏風後因
謂𢎞曰諺言貴易交富易妻人情乎𢎞曰臣聞貧賤之
交不可忘糟糖之妻不下堂帝顧謂主曰事不諧矣𢎞
在位五年坐考上黨太守無所據免歸第(言無罪/狀可據)數年
卒無子國除𢎞弟嵩以剛彊孝烈著名官至河南尹嵩
子由章和間為太尉坐阿黨竇憲䇿免歸夲郡自殺由
二子漢登登在儒林傳漢字仲和以經行著名舉茂才
四遷西河太守永建元年為東平相度遼將軍(為東平/王蒼曾)
(孫端/相也)立名節以威恩著稱遷太僕上病自乞拜太中大
夫卒䇿曰太中大夫宋漢清修雪白正直無邪前在方
外仍統軍實(仍頻也統領也軍實謂軍/之所資也左傳曰墮軍實)懐柔異類莫匪
嘉績戎車載戢邊人用寧予録乃勲引登九列因病退
讓守約彌堅将授三事未剋而終朝廷愍悼怛其愴然
詩不云乎肇敏戎功用錫爾祉(大雅江漢之詩也吉甫/美宣王能興衰撥亂命)
(召公平淮夷毛萇注云肇謀也敏/疾也戎大也功事也祉謂福慶)其令將相大夫㑹葬
加賜錢十萬及其在殯以全素絲羔羊之潔焉(詩國風/曰羔羊)
(之皮素絲五紽退食自公委蛇委蛇退食减膳也言卿/大夫皆衣羔羊之裘素絲自减膳食從於公事行歩委)
(蛇自/得)子則字元矩為鄢陵令亦有名迹抜同郡韋著扶
風法真稱為知人則子年十歲與蒼頭共弩射蒼頭弦
斷矢激誤中之即死奴叩頭就誅則察而恕之潁川荀
爽稱以為美時人亦服焉
論曰中興以後居台相總權衡多矣其能以任職取名
者豈非先逺業後小數哉(逺業謂徳禮小/數謂名法也)故恵公造次
急於鄉射之禮君房入朝先奏寛大之令夫器博者無
近用道長者其功逺盖志士仁人所為根心者也(根猶/本也)
君子以之得固貴矣以之失亦得矣(以之得謂行道義/而得固可貴矣以)
(之失謂行道義/而失亦為得矣)宋𢎞止繁聲戒淫色其有關雎之風乎
(詩序曰關睢樂得淑女以配/君子憂在進賢不淫其色也)
　　蔡茂傳(郭賀附/)
蔡茂字子禮河内懐人也哀平間以儒學顯徴試博士
對䇿陳災異以高等擢拜議郎遷侍中遇王莽居攝以
病自免不仕莽朝㑹天下擾亂茂素與竇融善因避難
歸之融欲以為張掖太守固辭不就每所餉給計口取
足而已後與融俱徴復拜議郎再遷廣漢太守有政績
稱時隂氏賔客在郡界多犯吏禁茂輙紏案無所回避
㑹洛陽令董宣舉紏湖陽公主帝始怒收宣既而赦之
茂喜宣剛正欲令朝廷禁制貴戚乃上書曰臣聞興化
致教必由進善康國寧人莫大理惡陛下聖徳重興再
隆大命即位以来四海晏然誠宜夙興夜寐雖休勿休
然頃者貴戚椒房之家數因恩埶干犯吏禁殺人不死
傷人不論臣恐繩墨棄而不用(繩墨謂/章程也)斧斤廢而不舉
(斧斤謂刑戮也賈誼/曰釋斤斧之用也)近湖陽公主奴殺人西市而與主
共輿出入宫省逋罪積曰寃魂不報洛陽令董宣直道
不顧干主討姦陛下不先澄審召欲加箠當宣受怒之
初京師側耳及其䝉宥天下拭目今者外戚憍逸賔客
放濫宜勅有司案理姦罪使執平之吏永申其用以厭
逺近不緝之情光武納之(緝叶/也)建武二十年代戴渉為
司徒在職清儉匪懈二十三年薨于位時年七十二賜
東園梓棺賻贈甚厚(東園署名/主作棺也)茂初在廣漢夢坐大殿
極上有三穂禾茂跳取之得其中穂輙復失之(屋之大/者古通)
(呼為殿也極殿梁也前書音/義曰三輔間謂屋梁為極)以問主簿郭賀賀離席慶
曰大殿者宫府之形象也極而有禾人臣之上禄也取
中穂是中台之位也於字禾失為秩雖曰失之乃所以
得禄秩也衮職有闕君其補之(三公服衮畫為龍龍首/衮衮然故言龍衮詩曰)
(衮職有闕仲/山甫補之)旬月而茂徴焉乃辟賀為掾賀字喬卿雒
陽人祖父堅伯父游君並修清節不仕王莽賀能明法
累官建武中為尚書令在職六年曉習故事多所匡益
拜荆州刺史引見賞賜恩寵隆異及到官有殊政百姓
便之歌曰厥徳仁明郭喬卿忠正朝廷上下平顯宗廵
狩至南陽特見嗟歎賜以三公之服黼黻冕旒(三公服/衮冕黼)
(若斧形黻若兩已相背冕以木為之衣以帛𤣥上纁下/廣八寸長尺六寸旒謂冕前後所垂玉也天子十二旒)
(上公/九旒)勅行部去䄡帷使百姓見其容服以章有徳每所
經過吏人指以相示莫不榮之永平四年徴拜河南尹
以清静稱在官三年卒詔書愍惜賜車一乘錢四十萬
　　馮勤傳
馮勤字偉伯魏郡繁陽人也曾祖父揚宣帝時為𢎞農
太守有八子皆為二千石趙魏間榮之號曰萬石君焉
兄弟形皆偉壯唯勤祖父偃長不滿七尺常自恥短陋
恐子孫之似也(東觀記偃/為黎陽令)乃為子伉娶長妻伉生勤長
八尺三寸八歲善計(計算/術也)初為太守銚期功曹有髙能
稱期常從光武征伐政事一以委勤勤同縣馮廵等舉
兵應光武謀未成而為豪石焦廉等所反(反音/幡)勤乃率
將老母兄弟及宗親歸期期悉以為腹心薦於光武初
未被用後乃除為郎中給事尚書(東觀記魏郡太守范/横上疏薦勤然始除)
(之/)以圖議軍糧在事精勤遂見親識每引進帝輙顧謂
左右曰佳乎吏也由是使典諸侯封事勤差量功次輕
重國土逺近地埶豐薄不相踰越莫不厭服焉自是封
爵之制非勤不定帝益以為能尚書衆事皆令總録之
司徒侯霸薦前梁令閻楊楊素有譏議帝常嫌之既見
霸奏疑其有姦大怒賜霸璽書曰崇山幽都何可偶(崇/山)
(南裔也幽都北裔也偶對也言将殺之不可得/流徙也尚書舜流共工於幽州放驩兠於崇山)黄鉞一
下無處所(鉞斧也以黄金/飾之所以戮人)欲以身試法邪将殺身以成
仁邪使勤奉䇿至司徒府勤還陳霸本意申釋事理帝
意稍解拜勤尚書僕射職事十五年以勤勞賜爵關内
侯遷尚書令拜大司農三歲遷司徒先是三公多見罪
退帝賢勤欲令以善自終乃因讌見從容戒之曰朱浮
上不忠於君下陵轢同列竟以中傷至今(朱浮為大司/空坐賣弄國)
(恩免又為陵轢同列帝/銜之惜其功不忍加罪)死生吉凶未可知豈不惜哉人
臣放逐受誅雖復追加賞賜賻祭不足以償不訾之身
(訾量也言無量可比之/貴重之極也訾與資同)忠臣孝子覽照前世以為鏡誡
能盡忠於國事君無二則爵賞光乎當世功名列於不
朽可不勉哉勤愈恭約盡忠號稱任職勤母年八十每
㑹見詔勅勿拜令御者扶上殿謂諸王曰使勤貴寵者
此母也其見親重如此中元元年薨(東觀記曰中元元/年車駕西幸長安)
(祠園陵還勤燕見前殿盡日歸府因病/喘逆上使太醫療視賞賜錢帛遂薨)帝悼惜之使者
弔祠賜東園祕器賵贈有加勤七子長子宗嗣至張掖
屬國都尉中子順尚平陽長公主終於大鴻臚(平陽主/明帝女)
建初八年以順中子奮襲主爵為平陽侯薨無子永元
七年詔書復封奮兄羽林右監勁為平陽侯奉公主之
祀奮弟由黄門侍郎尚平安公主(章帝女也臣賢案東/觀記亦云安平皇后)
(紀云由尚平邑公主紀傳不同未知孰是○劉攽曰案/傳作平安注云安平必有一誤然安平是縣名則安平)
(是/矣)勁薨子卯嗣卯延光中為侍中薨子留嗣
　　趙憙傳
趙憙字伯陽南陽宛人也少有節操從兄為人所殺無
子憙年十五常思報之乃挾兵結客後遂往復仇而仇
家皆疾病無相距者憙以因疾報殺非仁者心且釋之
而去顧謂仇曰爾曹若健逺相避也仇皆卧自搏(自搏/猶叩)
(頭/也)後病愈悉自縛詣憙憙不與相見後竟殺之更始即
位舞隂大姓李氏擁城不下更始遣柱天將軍李寳降
之不肯云聞宛之趙氏有孤孫憙信義著名願得降之
更始乃徴憙憙年未二十既引見更始笑曰繭栗犢豈
能負重致逺乎(犢角如繭栗言小也禮/記曰天地之牲角繭栗)即除為郎中行
偏將軍事使詣舞隂而李氏遂降憙因進入潁川擊諸
不下者歴汝南界還宛更始大悅謂憙曰卿名家駒努
力勉之(武帝謂劉徳為千里/之駒故以憙比之)㑹王莽遣王尋王邑将兵
出關更始乃拜憙為五威偏將軍使助諸將拒尋邑於
昆陽光武破尋邑憙被創有戰勞還拜中郎將封勇功
侯更始敗憙為赤眉兵所圍廹急乃踰屋亡走與所友
善韓仲伯等數十人携小弱越山阻徑出武關仲伯以
婦色美慮有强暴者而己受其害欲棄之於道憙責怒
不聽因以泥塗仲伯婦面載以鹿車身自推之(風俗通/曰俗說)
(鹿車窄小/載容一鹿)每道逄賊或欲逼略憙輙言其病狀以此得
免既入丹水(丹水縣名屬南陽郡故城在/今鄧州内鄉縣西南臨丹水)遇更始親屬
皆裸跣塗炭飢因不能前(塗炭者若䧟泥墜/火喻窮困之極也)憙見之悲
感所装縑帛資糧悉以與之將䕶歸鄉里時鄧奉反於
南陽憙素與奉善數遺書切責之而讒者因言憙與奉
合謀帝以為疑及奉敗帝得憙書乃驚曰趙憙真長者
也即徴憙引見賜鞍馬待詔公車時江南未賔道路不
通以憙守簡陽侯相憙不肯受兵(東觀記曰勅憙從騎/都尉儲融受兵二百)
(人通利道路憙白上不願受融/兵單車馳往度其形况上許之)單車馳之簡陽吏民不
欲内憙憙乃告譬呼城中大人示以國家威信其帥即
開門面縛自歸由是諸營壁悉降荆州牧奏憙才任理
劇詔以為平林侯相攻擊羣賊安集已降者縣邑平定
後拜懐令大姓李子春先為琅邪相豪猾并兼為人所
患憙下車聞其二孫殺人事未發覺即窮詰其姦收考
子春二孫自殺京師為請者數十終不聼時趙王良疾
病将終車駕親臨王問所欲言王曰素與李子春厚今
犯罪懷令趙憙欲殺之願乞其命帝曰吏奉法律不可
枉也更道它所欲王無復言既薨帝追感趙王乃貰出
子春其年遷憙平原太守時平原多盗賊憙與諸郡討
捕斬其渠帥餘黨當坐者數千人憙上言惡惡止其身
(公羊傳曰善善及/子孫惡惡止其身)可一切徙京師近郡帝從之乃悉移
置潁川陳留於是擢舉義行誅鋤姦惡後青州大蝗侵
入平原界輙死歲屢有年百姓歌之二十六年帝延集
内戚讌㑹歡甚諸夫人各各前言趙憙篤義多恩往遭
赤眉出長安皆為憙所濟活帝甚嘉之後徴憙入為太
僕引見謂曰卿非但為英雄所保也婦人亦懐卿之恩
厚加賞賜二十七年拜太尉賜爵關内侯時南單于稱
臣烏桓鮮卑並來入朝帝令憙典邊事思為久長規(規/謀)
(也/)憙上復縁邊諸郡幽幷二州由是而定(復音伏謂建/武六年徙雲)
(中五原人於常山居庸間至二十六年復令還雲中五/原東觀記曰草創茍合未有還人盖憙至此請徙之令)
(盡/也)三十年憙上言宜封禪正三雍之禮中元元年從封
泰山及帝崩憙受遺詔典䘮禮是時藩王皆在京師自
王莽簒亂舊典不存皇太子與東海王等雜止同席憲
章無序憙乃正色横劍殿階扶下諸王以明尊卑時藩
國官屬出入宫省與百僚無别憙乃表奏謁者將䕶分
止它縣諸王並令就邸唯朝晡入臨整禮儀嚴門衛内
外肅然永平元年封節鄉侯三年春坐考中山相薛修
事不實免(修光武子中/山王焉相也)其冬代竇融為衛尉八年代虞
延行太尉事居府如真後遭母憂上疏乞身行䘮禮顯
宗不許遣使者為釋服賞賜恩寵甚渥憙内典宿衛外
幹宰職正身立朝未嘗懈惰及帝崩復典䘮事再奉大
行禮事修舉肅宗即位進為太傅録尚書事擢諸子為
郎吏者七人長子代給事黄門建初五年憙疾病帝親
幸視及薨車駕往臨弔時年八十四諡曰正侯子代嗣
官至越騎校尉永元中副行征西將軍劉尚征羌坐事
下獄疾病物故和帝憐之賜祕器錢布贈越騎校尉節
鄉侯印綬子直嗣官至歩兵校尉直卒子淑嗣無子國
除
　　牟融傳
牟融字子優北海安邱人也少博學以大夏侯尚書教
授(大夏侯名勝/宣帝時人也)門徒數百人名稱州里以司徒茂才為
豐令(司徒舉為茂才也/豐今徐州縣也)視事三年縣無獄訟為州郡最
司徒范遷薦融忠正公方經行純備宜在夲朝并上其
理狀(漢官儀曰范遷/字子廬沛人也)永平五年入代鮑昱為司隸校尉
多所舉正百僚敬憚之八年代包咸為大鴻臚十一年
代鮭陽鴻為大司農(鮭陽姓也/音胡佳反)是時顯宗方勤萬幾公
卿數朝㑹每輙延謀政事判折獄訟融經明才高善論
議朝廷皆服其能帝數嗟歎以為才堪宰相明年代伏
恭為司空(恭字叔齊伏湛同産/兄子也見東觀記)舉動方重甚得大臣節
肅宗即位以融先朝名臣代趙憙為太尉與憙叅録尚
書事建初四年薨車駕親臨其䘮時融長子麟歸鄉里
帝以其餘子幼弱勅太尉掾史教其威儀進止贈賵恩
寵篤密焉又賜冡塋地於顯節陵下除麟為郎
　　韋彪傳(族子義/)
韋彪字孟逹扶風平陵人也高祖賢宣帝時為丞相祖
賞哀帝時為大司馬彪孝行純至父母卒哀毁三年不
出廬寢服竟羸瘠骨立異形醫療數年乃起好學洽聞
雅稱儒宗建武末舉孝廉除郎中以病免復歸教授安
貧樂道恬於進趣三輔諸儒莫不慕仰之顯宗聞彪名
永平六年召拜謁者賜以車馬衣服三遷魏郡太守肅
宗即位以病免徴為左中郎將長樂衛尉數陳政術每
歸寛厚比上疏乞骸骨拜為奉車都尉秩中二千石賞
賜恩寵侔於親戚建初七年車駕西廵狩以彪行太常
從數召入問以三輔舊事禮儀風俗彪因建言今西廵
舊都宜追録高祖中宗功臣(中宗/宣帝)襃顯先勲紀其子孫
帝納之行至長安乃制詔京兆尹右扶風求蕭何霍光
後時光無苗裔唯封何末孫熊為鄼侯建初二年已封
曹參後曹湛為平陽侯故不復及焉乃厚賜彪錢珍羞
食物使歸平陵上冡還拜大鴻臚是時陳事者多言郡
國貢舉率非功次故守職益懈而吏事寖疏咎在州郡
有詔下公卿朝臣議彪上議曰伏惟明詔憂勞百姓垂
恩選舉務得其人夫國以簡賢為務賢以敦行為首孔
子曰事親孝故忠可移於君是以求忠臣必於孝子之
門(孝經緯/之文也)夫人才行少能相兼是以孟公綽優於趙魏
老不可以為滕薛大夫(論語孔子之言也公綽魯大夫/趙魏皆晉卿之邑也家臣稱老)
(公綽性寡欲趙魏老優聞無事滕/薛小國大夫職煩故不可為也)忠孝之人持心近厚
鍜鍊之吏持心近薄(蒼頡篇曰鍜椎也鍜鍊猶成熟也/言深文之吏入人之罪猶工冶陶)
(鑄鍜鍊使之成熟也前漢路/溫舒上疏曰鍜鍊而周内之)三代之所以直道而行者
在其所以磨之故也(論語孔子曰吾之於人誰毁誰譽/如有所譽者其有所試矣斯三代)
(之所以直道而行也彪引之者言/古之用賢皆磨礪選鍊然後用之)士宜以才行為先不
可純以閥閲(史記曰明其等/曰閥積功曰閲)然其要歸在於選二千石
二千石賢則貢舉皆得其人帝深納之彪以世承二帝
更化之後多以苛刻為能(二帝光武/明帝也)又置官選職不必
以才因盛夏多寒上疏諫曰臣聞政化之夲必順隂陽
伏見立夏以来當暑而寒殆以刑罰刻急郡國不奉時
令之所致也農人急於務而苛吏奪其時賦發充常調
而貪吏割其財此其巨患也夫欲急人所務當先除其
所患天下樞要在於尚書(百官志曰尚書主知公卿二/千石吏官上書外國夷狄事)
(故曰/樞要)尚書之選豈可不重而間者多從郎官超升此位
雖曉習文法長於應對然察察小慧類無大能宜簡嘗
歴州宰素有名者雖進退舒遲時有不逮然端心向公
奉職周密宜鑒嗇夫㨗急之對(嗇夫官名也文帝出上/林登虎圈因問上林尉)
(禽獸簿不能對虎圏嗇夫從旁代對響應無窮文帝拜/嗇夫為上林令張釋之曰夫絳侯東陽侯言事曽不能)
(出口豈効此嗇夫喋喋利口㨗急哉/文帝曰善遂不拜嗇夫為上林令)深思絳侯木訥之
功也(木質也訥遲鈍也前書曰周勃/木彊少文又曰安劉氏者必勃)往時楚獄大起故
置令史以助郎職而類多小人好為姦利今者務簡可
皆停省又諌議之職應用公直之士通才謇正有補益
於朝者今或從徴試輩為大夫(輩類/也)又御史外遷動據
州郡並宜清選其任責以言績其二千石視事雖久而
為吏民所便安者宜增秩重賞勿妄遷徙惟留聖心書
奏帝納之元和二年春東廵狩以彪行司徒事從行還
以病乞身帝遣小黄門太醫問病賜以食物彪遂稱困
篤章和二年夏使謁者䇿詔曰彪以將相之裔勤身飭
行出自州里在位歴載中被篤疾連上求退君年在耆
艾(禮記曰六十曰/耆五十曰艾)不可復以加増恐職事煩碎重有損
焉其上大鴻臚印綬其遣太子舍人詣中臧府受賜錢
二十萬(續漢志曰中臧府令一人秩/六百石掌幣帛金錢貨物也)永元元年卒詔尚
書故大鴻臚韋彪在位無愆方欲録用奄忽而卒其賜
錢二十萬布百匹榖三千斛彪清儉好施禄賜分與宗
族家無餘財著書十二篇號曰韋卿子族子義義字季
節高祖父𤣥成元帝時為丞相初彪獨徙扶風故義猶
為京兆杜陵人焉兄順字叔文平輿令有高名(平輿縣/名屬汝)
(南郡故城在今豫/州汝陽縣東北)次兄豹字季明數辟公府輙以事去
司徒劉愷復辟之謂曰卿以輕好去就爵位不躋(躋升/也)
今歲垂盡當選御史意在相薦子其宿留乎(宿留待也/宿音秀留)
(音力/救反)豹曰犬馬齒衰旅力已劣(旅衆也尚書曰番/番良士旅力既愆)仰慕
崇恩故未能自割且眩瞀滯疾不堪久待(眩風疾也瞀/亂也謂視不)
(明之貌也眩音/縣瞀音亡溝反)選薦之私非所敢當遂跣而起愷追之
徑去不顧安帝西廵徴拜議郎義少與二兄齊名初仕
州郡太傅桓焉辟舉理劇為廣都長(廣都縣名屬蜀郡/故城在今益州成)
(都縣/東南)甘陵陳二縣令(甘陵故城在今貝州清河/縣西北陳屬梁國今陳州)政甚有
績官曹無事牢獄空虚數上書順帝陳宜依古典考功
黜陟徴集名儒大定其制又譏切左右貶刺竇氏言既
無感而久抑不遷以兄順䘮去官比辟公府不就廣都
為生立廟及卒三縣吏民為義舉哀若䘮考妣豹子著
字休明少以經行知名不應州郡之命大將軍梁冀辟
不就延熹二年桓帝公車備禮徴至霸陵稱疾歸乃入
雲陽山采藥不返有司舉奏加罪帝特原之復詔京兆
尹重以禮敦勸著遂不就徴(敦猶/逼也)靈帝即位中常侍曹
節以陳蕃竇氏既誅海内多怨欲借寵時賢以為名(假/借)
(時賢寵榮以求/美名用解怨謗)白帝就家拜著東海相(東海王懿相也/即東海王彊四)
(代/孫)詔書逼切不得已解巾之郡(巾幅巾也既服/冠冕故解幅巾)政任威
刑為受罰者所奏坐論輸左校(左校署名/屬將作也)又後妻驕恣
亂政以之失名竟歸為姦人所害𨼆者恥之
贊曰湛霸奮庸維寧兩邦(尚書曰有能奮庸熙帝之載/孔安國注曰奮起也庸功也)
(兩邦謂湛為平原太/守霸為淮平大尹)淮人孺慕徐冦要降(徐冦謂徐異/卿也願要降)
(司徒/伏公)𢎞實體逺仁不忘本(謂不忘糟/糠妻也)憙政多迹彪明理
損牟公簡帝身終上衮
　
　
　
　
　
　
　
　
　
　
　後漢書卷五十六
