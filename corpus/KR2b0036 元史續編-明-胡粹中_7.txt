
　元史續編卷六
　　　　　　　　　　　　明　胡粹中　撰
(庚/子)四年春二月丁未朔日食○丙辰皇太后鴻吉哩氏
崩(裕宗后也謚曰/徽仁裕聖皇后)夏四月以布埒齊為中書平章○五
月勅優養儒臣(上諭集賢大學士諤爾根薩哩曰集賢/翰林乃養賢之地自今諸老秩滿者陞)
(之勿令輒去或有去者罪/將及汝其諭中書知之)六月立緬王子窟麻剌哥撒
八為國王(先是的立普哇拿阿迪提牙為其弟阿散吉/牙等所弑其子窟麻剌哥撒八逃詣京師詔)
(立為緬王遣忙秃魯迷帥師問罪於是阿散/吉牙等奉方物入朝自言殺主之罪遂罷兵)以伊徹察
喇為太師諤勒哲為太傅(皆賜/之印)御史中丞博果密卒以董
士選代之(貧無以𦵏賜鈔五百定初博果密為燕南憲/副有彊直聲及參議中書以盧世榮故辭不)
(拜僧格在相位尤深忌之嘗曰他日籍我家者此人也/及徹爾劾僧格罪博果宻具以實聞世祖始大驚决意)
(誅之欲用為丞相博果宻辭曰朝廷勲舊居臣右者多章/今不次用臣無以服衆乃以諤勒哲為相博果宻為平)
(勸罷征安南後其國入貢世祖喜曰卿一言之力也賜/以貢物之半惟受沉水假山象牙鎮紙水晶筆格而已)
(餘悉辭之上初即位㑹崔彧卒時命博果宻行/中丞兼領侍儀司未㡬亦卒謚文貞贈魯國公)秋八月
更定䕃叙格(正一品子叙正五從五品子叙從九中/間正從以是為差䝉古色目特優一級)閏
月庚子車駕還宫○九月戊午太白犯斗○改中御府
為中政院(掌宫中財賦營造供給秩正/二品至大三年陛從一品)冬十二月黜晉
州逹嚕噶齊訥古伯(坐紿稱親喪歸迎其妻事聞上以/其斁傷彛倫黜之○評曰為人子)
(者不忍死其親故三日而斂冀其復生也訥古伯紿稱/親喪歸迎其妻則放乎人欲而滅絶天理矣屏諸四夷)
(不與同中國猶不足以示儆今乃知其傷斁彞倫而不/加重辟斯盖元之國俗本出於違親棄倫故雖聖人君)
(主華夏而不能/以變其舊也)詔征八百媳婦(遣劉深哈喇岱鄭佑將/兵二萬征之是役也丞)
(相諤勒哲説上以為江南盡世祖所取陛下不興此役則/無功可見於後上入其言用兵意甚堅故無敢諫中丞)
(董士選獨言劉深出師以有用之民取無用之地就令/當取亦必遣使招諭不從然後聚兵積糧相時而動豈)
(得輕信一人妄言寘百萬生靈於死地上色變士選言/不止上曰事已成卿勿復言士選曰以言受罪臣之所)
(當他日以不言罪臣臣死何益上麾之出後上聞深兵/敗慨然曰董二哥之言驗矣吾愧之賜上尊以旌直言)
(差世祖嘗呼文炳為董大哥故上以二哥呼士信云○/評曰昔文武開周室而言治者稱成康髙祖興漢業而)
(稱太平者曰文景成康文景功不在闢土開邉也在於/善持盈守成耳今完澤説成宗以江南盡世祖所取不)
(興此役則無功可見於後陋矣哉小人之見也成宗入/其言而諫者不入其不明一至此哉然它日兵敗而猶)
(能賞董士選之直/言亦可謂賢矣)
(辛/丑)五年春二月分省于雲南(以劉深哈喇岱並為右丞/鄭祐為參政仍置郎中員)
(外郎都事理問各一員又/置征八百媳婦萬户府)置征東行省(先是庫哩濟蘇/言髙麗王擅置)
(官府三百五十八所官四千五十五員皆衣食於民而/苦徴之又其大㑹王曲盖龍扆警蹕諸臣舞蹈山呼一)
(如朝儀僭擬過甚朝廷遣刑部王泰亨特詔往諭使釐/正之庫哩濟蘇又奏僉議司官不肯供報民户版籍州)
(縣彊界本國横徴暴斂官多民少刑罰不一若止依本/俗行事實難撫治上亦以庫哩濟蘇不能和輯髙麗併)
(行省罷之仍降詔開諭昛上表言昔居海島時嘗用山/呼後改呼千秋今奉明表一切皆罷又革官府九十餘)
(所汰官吏二百七十員他如雜徭病民馹騎煩擾者亦/皆省之上復詔昛曰卿其諭朕意所言當終始行之)
三月丁酉幸上都○夏五月商州隕霜殺菽麥○雲南
土官宋隆濟反攻貴州知州張懐與戰死之(劉深等兵/至雲南右)
(丞烏呼訥調兵供餽隆濟因紿其衆曰官軍徴𤼵汝等/将悉剪髪黥面為兵身死行陣妻孥為虜矣衆惑其言)
(遂叛率猫狫紫江諸蠻四千人攻楊黄寨殺掠甚衆攻/貴州知州張懐徳戰死梁王遣雲南平章綽和爾參政)
(布埒齊将兵禦之殺賊/首撒月斬首五百級)六月乙亥平江等十四路大水
○秋七月戊戌朔晝晦(暴風起東北雨雹○𤼵江湖泛/溢自通泰崇明至真州民被災)
(死者不/可勝計)以按巴阿固台並知樞宻院○八月霖雨灤漆
淝汝水溢○征金齒蠻(時征緬師還為金齒所遮士多/戰死又接連八百媳婦諸蠻相)
(效不輸税賦賊殺官吏遣/薛超兀而等將兵討之)丙辰彗出井(如南河大星色/白長五尺直西)
(北復經文昌斗魁南掃太陽又掃北斗天機紫微垣三/公貫索星長丈餘至天市垣巴蜀之東梁楚之南筞星)
(上長盈尺凡四/十六日而滅)冬十月増海運糧(以畿内嵗饑増明年/海運糧為百二十萬)
(石/)壬申車駕還宫○辛卯夜有流星大如杯(光燭地自/北起近東)
(為一星沒/於危宿)十一月詔發兵討宋隆濟(遣劉國傑及額森/和塔拉将萬人巴)
(拉及阿勒坦將/五千人討之)定强竊盜條格(强盜人孳畜者取/一償九然後杖之)是歳諸
路水旱蝗(歸徳唐鄧陳汝和常襄陽等處蝗楊泰滁夀/光隨荆門峽州霖雨汴梁蘄黄河南旱大名)
(宣徳濟寧奉聖登莱益都濟南/東平保定河間真定等路水)
(壬/寅)六年春正月晉王哈喇岱薨(命封其王印/及内史府印)罷朱清張
瑄官(冮南僧右祖進告二人不/法十事命御史臺詰問)以陳天祥為南臺中丞
(天祥上書論征西南夷事曰事有不得已而不已者亦/有得已而不已者惟能得已則已可使兵力永强以備)
(不得已而不已之用向者劉深逺征八百媳婦乃得已/而不已之兵荒陋逺夷取之不足為利不取不足為害)
(而深欺上罔下經過八畨縱横自恣中途激變所在皆/叛既不能制亂反為亂衆所制人饑勢蹙退走致敗喪)
(兵十八九棄地千餘里朝廷再𤼵四省軍使劉二抜都/總督以圖收復湖南北起夫運糧至播州其正夫與擔)
(負自己糧食者計二十餘萬正當農時興此大役使所/運米盡到固為幸矣然數萬之軍仰此一運之米此後)
(兵若不休又将如何比聞敗卒言西南諸夷皆重山複/嶺夹澗深林窄處僅容一人一馬上如登天下如入井)
(賊若乗險要擊雖衆亦難施為或羣蠻逺遁阻隘以老/我師將不戰自困矣乞上承天意下順人心早正深罪)
(仍下詔招諭彼自當歸順若謂業已如此欲罷不能且/宜駐兵近境使其水路逺近得通或用茶鹽引或用鈔)
(多増米價和市軍糧但法令嚴明官不失信可使米船/蔽江而上軍自足食民亦不擾此王者之師萬全之利)
(也不報天祥遂謝病去○評曰人臣論事可行則以為/可行不可則以為不可必為斷絶之辭以起其君之聽)
(猶懼其不能從况為兩可之論乎陳天祥諫不當征西/南夷義理明白利害切中可謂善言事矣惜乎其終篇)
(又言若謂業已如此欲罷不能且宜駐兵設法運糧食/足而民不擾則是其前之所言利害皆臆説妄論矣使)
(為其君者將何以從乎夫知其非義/斯速已矣不當為依違兩可之論也)追收民間䕶持璽
書(上語臺臣曰聞江南富户侵占民田致貧者流徙卿/等亦聞之否對曰富民多乞䕶持璽書依倚以欺貧)
(民官府不能詰宜悉追收/為便命即行之毋越三日)壬戌鎮星犯太微垣上將○
二月罷征八百媳婦(罷劉深等官/收其符印)征亦乞不薩(遣陜西/平章蘇)
(達拉參政汪惟勤将川陜軍湖廣平章劉國制/傑將本軍一切軍務聽伊蘇岱爾劉國傑節)癸巳上有
疾(釋京師重辟/三十八人)三月丁酉赦(以水旱為災詔赦天下大/都平灤災甚者免差税三)
(年其餘已經賑䘏者免一年今年内郡包銀俸鈔/江南夏税及諸路人户散辦門攤課並從蠲免)夏四
月車駕幸上都○五月戊申太廟寢殿災○六月癸亥
朔日食(太史院失於推筴/詔中書議罪聞奏)秋七月癸巳朔熒惑鎮星辰
星聚井○以呼圗布迪音為中書右丞○冬十月車駕還
宫○以哈達知樞宻院○十二月庚辰熒惑犯太㣲東
垣上相○辛酉雲南地震戊辰又震○衡州袁舜一等
作亂討平之(舜一誘集二千餘人掠郴州湖南宣慰司/𤼵兵捕舜一及其黨誅首謀者三人餘悉)
(配洪澤芍陂屯田/脅從者招諭復業)劉國傑等来獻捷(國傑及額森和塔拉/来獻蛇節羅鬼等)
(捷/)
(癸/卯)七年春正月禁釀酒(以嵗不登禁河北陜/西甘肅等處釀酒)二月賽音諤徳
齊罷以阿喇卜丹茂巴爾斯並為中書平章尚文為左
丞董士珍托廸並參政○定中書省官員數(自左右丞/相而下平)
(章二員左右丞各一員/參政二員定為八府)罷江南都水庸田司○三月遣
奉使宣撫循行諸道(以郝天挺托爾楚往河南伺北石珪/往燕南山東耶律希逸劉賡往河)
(東陜西特克哩托懽戎益往兩浙江東趙仁榮岳叔謨往/江南湖廣茂巴爾陳英往江西福建塔齊哈雅劉敏中)
(往山北遼東並給二品/銀印降詔戒飭遣之)褒賜江浙平章托克托(先是命御/史臺宗正)
(府委官遣𤼵朱清張瑄妻子赴京仍籍其家貲拘收軍家/器海舶等物御史杜肯搆言太傅右丞相諤勒哲受二)
(賄賂不報至是托克托𤼵遣清瑄家屬其家以金珠重賂/之托克托以聞上使諭之曰朕以江南任卿果能爾真男)
(子也賜以黄金五十兩托克托色勒敏之子穆呼哩𤣥孫也/御史又言中丞董士選貸二家鈔非義上曰臺臣稱貸)
(不必問逸若言者不已後當杖之○評曰君臣之于財/非其義也一介不以與人一介不以取諸人為臺臣而)
(至於稱貸則其亷可知雖其亷如此而不能安其貧以/至於稱貸則雖亷亦不足稱矣御史言中丞董士選貸)
(朱張家鈔非義而成宗以為臺臣稱貸不必問/也不辭費而包容涵蓄多矣真人君之言也)都城火
○巴延梁徳珪段貞諤爾根薩哩巴圗瑪克新伊埒布哈宻
喇卜和卓張斯立罷以洪君祥為中書右丞(坐受朱/張賂當)
(治罪詔皆罷之以君祥為右丞臺臣言其曩/居宥宻以貪賄黜乞别選賢能代之不報)誅劉深罷
雲南分省(罷征緬及八百媳婦深/伏誅笞哈喇岱鄭祐)索羅希岳鉉等進大
一統志○甲寅車駕幸上都○夏四月濟南隕霜殺麥
五月山東蝗○閏月戊午朔日食○以何瑋為御史中
丞(瑋陳當世要務十條時御史郭章劾郎中哈喇哈遜/贓罪具服結權貴以枉問誣章瑋率臺臣論辯章乃)
(得/釋)右丞相諤勒哲卒(鄂勒哲錫津子也代僧格為相奏革弊/政蠲中統以来逋負民賴其恵及上)
(即位恪守成憲散財𤼵粟不惜巨萬以賑濟百姓後加/太傅位望益崇而處之以安静不急於功利故吏民守)
(職樂業當時/以賢相稱之)復立四川行省(以雲南平章托克托湖廣/平章程鵬飛並為平章)雲
南平章伊蘇岱爾入朝(獻所獲金五百兩上曰是金/卿效死所得者賜鈔千定)西
僧丹巴死(丹巴一名衮扎克喇實西畨人㓜從西天竺薦/果達木實哩傳習梵書得其法要帕克斯巴)
(之世祖時懐孟大旱命禱之立雨又呪黒龍湫竒花異/果上尊涌出水面取以進世祖大悦後以忤僧格謫潮)
(州時雲丹密實鎮潮妻病丹巴取數珠加其身即愈又/言異夢及已還期皆驗海都犯邉上命禱祈捷書果至)
(又為禱疾良愈詔分御前校尉十人為導從上北巡過/雲州丹巴曰此地有靈怪恐驚乗輿持呪厭之未㡬風)
(雨大至惟/幄殿無虞)浙西霖雨(民饑者十四萬詔賑糧一月/仍免今年夏税并酒醋課)秋七
月以哈喇哈遜為中書右丞相兼知樞宻院阿固台
為左丞相○八月辛亥夜地震(平陽太原尤甚村堡移/徙地裂成渠壊廬舍萬)
(八百區人民壓死不可勝計遣使分道賑濟戊申又大/震詔問致災之由齊履謙言地為隂而主静妻道臣道)
(子道也三者失其道則地為之不寧弭之之道大臣當/反躬責已去専制之盛以答天變不可徒為禳祈也時)
(上有疾宰臣及中宫/専政故履謙言及之)九月戊午車駕還宫○丙寅太白
書見辛未熒惑犯南斗乙亥太白犯南斗(熒惑入南斗/勾已而行金)
(華處士許謙以為憂在吳楚是嵗大祲謙貌瘠或問曰/食不足耶謙曰今公私匱竭道殣相望吾能獨飽乎○)
(評曰君子居廟堂之髙則憂其民處江湖之逺則憂其/君許謙窮居隱約而以嵗祲為憂得非先天下之憂而)
(憂後天下之/樂而樂者歟)遣刑部尚書塔齊爾等使髙麗(塔齊爾與/翰林直學)
(士王約偕往且以其國相吳祈専權徴詣闕下初王昛/年老傳國于子謜小人離間乗謜朝京師使賂用事者)
(留不遣昛既復位厚斂淫刑國人羣愬于朝至是屬王/約驗問宣詔諭之曰天地間至親者父子至重者君臣)
(彼小人知自利寧肯為汝家國地耶昛/感泣謝願奉表自雪且請子謜還國)冬十月太白經
天○以濟爾哈呼知樞宻院○翰林國史院進五朝實
録(大祖太宗定宗睿宗/憲宗凡五朝實録)十一月亦乞不薩部黨魏傑等
降(人賜以衣遣還/招其首亂者)己未太白復經天辛酉木氷(十二月/丙戌復)
(經/天)帝師䇿喇實巴鄂爾嘉勒死(明年年扎克/嘉勒燦嗣)十二月奉使宣
撫奏罷贓汚官吏(凡七道所奏罷官吏一萬八千四百/七十三人贓四萬五千八百六十五)
(定審寃獄五千/一百七十六事)詔内外官年七十聽致仕
(甲/辰)八年春正月詔天下(以災異故詔天下恤民隠省刑/罰雜犯當杖者減輕笞者免私)
(鹽徒役者減一年平陽太原免差税三年隆興延安上/都大同懐衛彰徳河間河南安西等路被災人户免二)
(年大都保定一年江南佃户私租十分減/二永為例併弛山場河泊之禁聽民採捕)順元宣撫同
知宋阿重擒其叔父隆濟来獻(特陞其官/賜衣一襲)禁錮朱清張
瑄親屬○以塔斯布哈為中書右丞趙仁榮為參政○
平陽地震(地震不止民屋脩輒毁宫觀摧圯者千四/百區道士死傷者千餘人軍民不可勝計)二
月丙午車駕幸上都○乙丑彗星見(自去年十二月庚/戌彗見盈尺在室)
(十一度入紫微垣至/是滅凡七十四日)董士珍罷○夏五月癸未朔日食
○秋七月辛酉罷江淮財賦總管府○九月車駕還宫
○復以梁徳珪巴延為中書平章巴圗瑪克新為右丞宻
喇卜和卓為參政阿喇卜丹罷○潮州海溢○冬十月封
皇姪哈尚為懐寧王(以平海都功封懐寧/王賜金印置王𫝊宫)以阿里為中
書平章長夀為右丞托歡張祜並為參政○十一月以
特古勒徳爾為御史大夫○遣制用院使呼蘭等使髙麗
(國相吴祈等至命省院臺鞫之得祈離間父子千户石學/天輔謀歸日本等罪皆笞之徙安西遣呼蘭同翰林直)
(士林元/撫慰之)
(乙/巳)九年春正月帝師年扎克嘉勒燦死(賻金五百兩銀千兩/弊帛萬匹鈔三千定)
(仍建塔寺多/爾濟巴勒嗣)二月建大天夀萬寧寺○辛丑詔赦(令御/史臺)
(集賢翰林院六部於五品以上各舉亷能識治道者三/人行省臺宣慰廉訪司各舉五人免大都隆興差稅内)
(郡包銀俸鈔一年江淮以南租/税及佃種官田者十分免二)平陽太原地震○三月
丁卯朔幸上都○山東燕南隕霜殺桑(般陽益都河間/清莫滄獻等處)
(凡殺桑二百四十/一萬七千餘本)以髙興為中書平章○夏四月乙酉
大同路地震(有聲如雷壊官民廬舍五千餘間壓死二/千餘人懐仁縣地裂涌水盡黒漂出松柏)
(朽/木)議行郊祀禮(省臣言前代郊祀以祖宗配臣等以為/今始行郊禮専祀昊天為宜從之中丞)
(何瑋獨曰嚴父/萬世不易不從)五月徴陜西處士蕭㪺不至(㪺隠居南/山下博極)
(羣書學者及門甚衆嘗出逢一婦人失釵道旁疑㪺得/之謂曰殊無他人獨翁隨後耳㪺引至家取釵償之後)
(婦得所遺釵愧謝来還鄉人有暮歸者遇冦詭言我蕭/先生也盜驚愕釋去世祖嘗命為陜西儒學提舉不赴)
(省憲即其家為賀使一從史先詣㪺舍㪺方汲水灌園/從史令飲其馬即應之不拒及冠帶迎賔從史見之慙)
(懼㪺不以為意累授官皆不起至/是命有司具安車迎之亦不至)改諸道肅政廉訪司
為詳刑觀察司○大都旱○改平陽路為晉寧路太原
路為冀寧路(以地震/故改名)六月庚辰立皇子徳夀為皇太子
(遣右丞相哈喇哈遜告天地御史大夫特古勒徳爾告太/廟詔告天下賜髙年帛八十者一匹九十者二匹孝子)
(順孫堪從政者量才任之親年七十無丁者從近遷除/外任五品以上官並減一資諸罪囚淹係五年之上除)
(惡逆外疑不能决者/釋之流人量移内地)潼川江溢(漂沒民居/溺死者衆)秋七月辛亥
築郊壇(在麗正文明門之南丙位/設郊祀署令丞各一員)甲寅太白經天(冬十/月丙)
(戌十一月/壬申並同)皇姪阿裕爾巴哩巴特喇及其母鴻吉哩氏出居
懐州(哈尚之弟也賜金千兩銀/七萬五千兩鈔十二萬定)以段貞巴圖瑪克新並為
中書平章哈喇曼濟為右丞宻喇卜和卓為左丞額森巴爾
為參政○八月給曲阜林廟灑掃户(以尚珍署田五/十頃供嵗祀)商
胡逹吉獻寳貨(以鈔六萬/定酬其直)九月丁巳熒惑犯斗○庚申
車駕還宫○冬十月復以詳刑觀察司為肅政亷訪司
○十一月庚戍太白嵗星鎮星聚亢丙寅嵗星晝見○
庚午祀南郊(用馬一犢一羊豕鹿各九文舞曰崇徳武/舞曰定功以右丞相哈喇哈遜左丞相阿)
(哈台御史大夫特古勒徳爾為三獻官行事○評曰天子/祭天地諸侯祭山川社稷盖天下之主則主天下之祭)
(祀一國之主則主一國之祭祀上下之分有截然而不/可紊者今南郊祀天而以丞相大夫為三獻行事黷禮)
(非分其失大矣吾不與祭/如不祭天豈可輕也哉)十二月丙子地震○庚寅皇
太子徳夀薨○是嵗髙麗王昛卒子謜立
(丙/午)十年春正月築河防(役河南/民十萬)閏月以特黙格徹爾阿克繖
為中書平章張閭杜思敬並左丞劉原為參政○晉冀
地震不止○二月戊辰車駕幸上都○大同路大雪雨
沙(暴風大雪明日雨黒/沙隂霾馬牛多斃)道州江溢山裂○夏四月詔求
鷹犬(詔凡匿者沒家資之半笞三十来獻者給賞○評/曰前古帝王有解縱鷹犬者矣未聞有求之者也)
(名雖求而又嚴刑重令以威之醲賞以誘之果何道哉/夫元起朔漢以射獵為業鷹犬固宜其好然君主華夏)
(以禮樂為治則非曩日穹室氊裘時比矣昔唐使至凉/州諷李大亮進鷹犬亮表奏太宗為之褒賞元之諸臣)
(何獨無如/大亮者哉)鄭州風雹(大如鷄卵損桑棗及/麥命蠲今年田租)以蕭㪺為太
子右諭徳(㪺扶病至京師入覲東宫書酒誥為獻尋以/病請去人問其故㪺曰在禮東宫東面師𫝊)
(西面此禮今可行乎固/辭而歸尋卒謚貞敏)五月京師旱○以塔爾古岱塔
喇海並知樞宻院○禁西僧馳驛○秋八月熒惑犯太
微垣上將○開城地震(王宫及官民廬舍皆壊壓死故/秦王妃伊囉斡等五千餘人)
大都宣聖廟成行釋奠禮(牲用太牢/樂用登歌)九月己巳熒惑犯
太微垣右執法壬午犯左執法○冬十月甲辰犯斗○
中書平章徹爾卒(徹爾初為南臺大夫謂都事賈鈞曰/國家置臺以肅清庶官美風俗興教)
(化也乃者御史不存大體按巡以苛察為明徴賍以多/為功甚至迫子証父弟告兄奴訐主傷風敗教莫此為)
(甚君為我語諸御史毋庸效尤為也上聞而嘉之改江/浙平章召入中臺至是卒家資不滿三百緍人服其亷)
(也/)十一月己巳車駕還宫○甲戌熒惑犯亢辛巳太隂
犯熒惑○十二月壬寅太白晝見○乙卯上有疾(禁天/下屠)
(宰四十二日遣宣政院/使實廸等禱于太廟)是嵗河間民王大夏及磁州民
田雲童伏誅(坐弑父母/磔裂于市)以吴全節為江淮荆襄等處道
教都提㸃
(丁/未)十一年春正月癸酉上崩于玉徳殿(丙寅朔上疾甚/癸酉崩在位十)
(三年夀/四十二)庚午安西王阿南達入京師(左丞相阿固台平延/章巴圖瑪克新巴)
(中政院使集賽道興等潛謀推戴皇后巴約特氏稱制/安西王輔之於是阿南達與諸王莽賚特穆爾至京師)
(阿固台集廷臣議祔廟攝政事中丞何瑋難之阿固台/變色曰中丞獨不畏死耶衆皆懼瑋從容曰死畏不義)
(耳苟死於義夫復何畏遂以疾去位○評曰元之統緒/傳授最為不正然亦無可考所以然者由於后妃不分)
(故嫡庶無辨皇后則曰大皇后二皇后皇子則曰大太/子二太子皆極其數之所至而止世祖以前勿論裕宗)
(於世祖諸子第三而立為太子成宗又裕宗第三子疑/皆為正嫡矣成宗皇太子徳夀既薨若其無嗣當立其)
(兄弟無兄弟則次及庶長所謂庶長晉王哈喇岱是也/哈喇岱既薨則其子額森特穆爾所謂泰定帝者當立)
(若武宗則其父逹爾瑪巴拉又裕宗第二子也以嫡則/非嫡以長則非長烏得而承正統哉安西王世祖之衆)
(子所以萌窺伺之志也歟竊疑武宗兄弟在成宗時已/為國人所與觀大徳九年六月立徳夀為皇太子七月)
(出仁宗及其母鴻吉哩氏居懐州意自可見矣故論是/非則安西懐寧無甚相逺論賢否則懐寧為優至於事)
(之成敗則阿固台等謀挾皇后稱制以推戴安西已自提/不正而哈喇哈遜李孟托克托何瑋諸賢深圖秘計左)
(右挈所以/能有成也)二月辛亥皇姪阿裕爾巴哩巴特喇至自懐州
自為監國執安西王阿南達等送上都(初帝崩諸奸臣/謀斷北道請皇)
(后垂簾立安西王阿南達右丞相哈喇哈遜宻遣使北為/迎懐寧王哈尚是為武宗南迎阿裕爾巴里巴特喇是)
(仁宗先悉收百司符印封府庫稱病卧闕下中宫傳㫖/日數至皆不聽文書並不署行衆欲害之而未敢𤼵及)
(仁宗與母鴻吉哩氏俱至近郊衆猶未之知也既至有/言安西王謀以三月三日偽賀仁宗千秋節因以舉事)
(者阿舒布哈言于丞相曰先人者勝後人者敗后一垂/簾我等皆受制于人矣丞相曰善乃先二日詐為懐寧)
(使者稱召安西王計事因執送上都○初裕宗皇后命/布衣李孟輔導武宗仁宗於潛邸及仁宗居懐州孟單)
(騎以從為講古今得失成敗及君臣父子之義深見信/重安西之變哈喇哈遜宻使来告疑而未決孟曰宫車)
(宴駕大太子逺在萬里殿下當急還宫庭以折奸謀不/然使邪黨成謀以一紙書召還則殿下母子且不自保)
(矣仁宗喜曰先生之言社稷之福也乃奉太后還都時/哈喇哈遜稱疾不出遣孟往問之適成后使人問疾孟)
(入長揖而坐已而前引其手診脉衆以為醫得不疑既/而知安西王即位有日還報曰事急矣不可不早圖之)
(左右皆不能決仁宗曰當以卜決之命召卜人有儒服/持囊遊市者召至孟出迎語之曰大事待汝而決但言)
(其吉乃入筮得乾之暌孟曰筮不違人是謂大同仁宗/遂振袖而起上馬自延春門入哈喇哈遜自東掖来就)
(之收首謀同惡者悉送獄奉璽北迎武宗中外遂定仁/宗自為監國以孟為參政孟久在民間周知閭閻疾苦)
(幽隠損益庶務切中利病逺近悦服然裁抑僥倖羣/小多不樂孟乃辭不足重任弗許遂逃去不知所之)夏
五月甲申懐寧王哈尚即皇帝位于上都○廢皇后巴
約特氏尋殺之○誅左丞相阿固台安西王阿南達等
(諸王莽賚特穆/爾等皆被誅)大赦天下(免兩都隆興差稅三年/諸路分量輕重優免)追諡
皇考曰順宗皇帝尊母元妃鴻吉哩氏為興聖皇太后
以塔喇海為中書左丞相綽和爾阿舒布哈莽賚布哈
並為平章劉正為左丞竒徹額森特穆爾並參政塔斯
布哈為御史大夫諸宰執進秩有差(加樞宻知院托多/爾海太傅右丞相)
(哈喇哈/遜太保)六月癸巳朔立皇弟阿裕爾巴哩巴特喇為皇太
子(初興聖太后至自懐孟既定内難以兩太子星命付/隂陽家推筭問所宜立者曰重光大荒落有災旃䝉)
(作噩長久重光為武宗年幹旃䝉為仁宗年幹太后頗/惑之遣近臣多羅諭㫖于帝曰汝兄弟皆我所出豈有)
(親疎隂陽家所言不可不思上黙然謂喀喇托克托曰我/勤勞邉陲十年次序居長今太后以星命休咎為言天)
(道茫昧誰能豫知使我即位上合天心下副民望雖一/日之短亦足垂名萬年此殆柄臣忌我故為是動揺耳)
(汝為我往察事機疾歸報我托克托馳至京師以所受㫖/聞太后曰脩短之説雖出術家為太子逺慮乃出我深)
(愛不速来何為既而太后及皇弟屏人語托克托曰太子/孝友今汝所致言殆有讒間之者汝歸善彌縫使骨肉)
(無間則汝功不細矣扎克托頓首謝還奏之上大悟三宫/協和遂立皇弟為皇太子其後三寳努勸立皇子召托)
(克托語故托克托曰太弟曩定宗社居東宫已久兄弟叔姪/世世相承孰敢紊其序乎三寶努曰今日兄已授弟後)
(日能保叔授其姪乎托克托曰在我不/可渝彼失其信天實鑒之遂不能奪)以竒塔特布濟克為中
書平章綽爾齊塔海並右丞阿里為左丞喀喇托克托為
御史大夫○甲午立中都(建行宫於翁果察圖/之地立宫闕為中都)封皇太
子乳母李氏為夀國夫人(其夫燕嘉努/為夀國公)上大行皇帝尊
諡(諡曰欽明廣孝皇帝廟號成宗○祔太廟哈喇哈遜/與羣臣議以皇考順宗於成宗為兄二帝神主依次)
(序升祔為宜太祖居中睿宗西第一世祖第二裕宗第/三順宗東第一成宗第二制可○評曰古者祖有功宗)
(有徳故宗廟所以祀天下一國之君者也昭穆相傳各/為世次有不可紊者若小宗繼大宗旁支接正統則皆)
(以所繼承所遺不得顧其私親此古今之通義也元之/睿宗裕宗順宗皆未嘗居天子之位但當祔食於其所)
(出之帝而各為立廟已非禮矣又况成宗為君時順宗/為之臣兄弟之不先君臣尚矣豈有依次序升祔而躋)
(順宗於成宗之上者乎失禮之中又失禮焉/哈喇哈遜李孟何瑋諸臣何能逃其責乎)以烏魯斯
竒爾摩多並為中書右丞遥授茂穆蘇平章政事(茂穆/蘇以)
(角觗屢勝/故有是命)置詹事院(以趙仁榮為詹事王約副詹事時/太子承制立左衛率府欲署軍官)
(約持不可太子召問之約曰皇太子事不敢不為天子勒/事不敢為太子悟竟罷又欲取安西兵器約謂詹事諤)
(哲曰千里取兵器人必驚疑主上聞之奈何諤勒哲愧謝/曰實慮不及此又欲取福建綉工童男女六人約以為)
(動擾不宜乃止家令薛居敬言陜西分地事因被命往/理之約不肯署且曰太子潛龍也當勿用之時為飛龍)
(之事可乎遂寢不行時又進奉興聖宫金二千七百五/十兩銀十二萬九千二百兩鈔一萬定幣帛二萬二千)
(二百八十匹賜/皇太子亦如之)封皇妺祥格為魯國大長公主(駙馬多/阿克巴)
(拉為/魯王)進髙麗王謜爵瀋陽王(謜尋更/名章)秋七月癸亥朔封
圖喇為越王○甲子告謝南郊社稷(命御史大夫特古勒/徳爾知院塔爾呼)
(岱平章綽和爾以即/位告謝南郊社稷)哈喇哈遜罷(初皇太子入京師阿/固台有勇力人莫能)
(近諸王圗喇手縳之以功封越王哈喇哈遜以為祖宗/非親王不得加一字之封圗喇疏屬不可以功廢舊制)
(上不聽圗喇因譛于上曰安西謀干大統時丞相亦嘗/署文書由是罷為和林行省左丞相仍太傅且以太師)
(伊徹察喇/為右丞相)以塔喇海為右丞相塔斯布哈為左丞相達
實哈雅嘉琿達呼嚕丹拜布哈並為平章王壽郝天挺
並為左丞博囉達實為參政濟爾哈朗為御史大夫額
爾吉納知樞宻院事及封爵功臣有差(封班布爾錫齊王/圗烈訥濟王徳)
(勒格爾布哈北寕王伊徹察喇淇陽王喀喇托公/克托奉國公特古勒徳爾鄆國公綽和爾容國)遥授教
坊司官為平章(教坊司達嚕噶齊實廸儀奉司大使呼/實哈雅特穆爾布哈並遥授平章為玉)
(宸樂院使○評曰平章政事經國大臣之任也始則茂/穆蘇以角觗屢勝得居其位及是實廸等以教坊伶官)
(遥授是職元之名爵繆濫至此烏足貴哉若夫監察御/史朝廷耳目所以肅清庶政而以任豢虎人徹爾濟蘇)
(丞相天子股肱所以表正百僚而以寵宦者李邦寧翰如此/林承㫖斯文宗主而以授西僧嘉勒斡巴勒武宗用人)
(其為政葢不/言而可知也)竒徹罷○省臺奏銓選非法(省臣言内/降㫖與官)
(者八百八十餘人已除三百未除者猶五百餘請自/今越奏者勿與上曰然又言外任官帶相銜非制而)
(臺臣亦言省院臺得自選官具有成憲今御史廉訪/司官非本臺公選而從諸臣所謂降内㫖用之非祖)
(宗成憲上曰若此者/卿等皆當執而勿與)八月以博囉特穆爾為中書右丞
額卜徳哷勒為參政王夀為御史中丞○江南饑○建佛
閣于五臺寺○賜諸王孝經(中書右丞博囉特穆爾譯/孝經以進詔曰此孔子微)
(言王公庶民皆當由是而行命/刻板模印諸王以下咸賜之)九月甲子車駕還宫○
改太常寺為太常禮儀院○定中書省臣員數(省臣言/比議省)
(官員數有㫖依舊制定為十二員右丞相塔喇海左丞相/塔斯布哈及平章綽和爾竒塔特布濟克如故餘令臣等)
(議請以阿舒布哈達實哈雅為平章博囉達實劉正為右/丞郝天挺額森特穆爾為右丞于璋額卜徳哷勒為參政)
(其班朝諸司冗/員並宜揀汰)拜布哈罷(出為江/浙平章)以瑪努勒知樞密院○
建佛寺于五臺山○冬十一月丙寅帝朝隆福宫(上玉/册寶)
詔議更用銀鈔銅錢○改典瑞監為院(至元初立符寳/局後改典瑞監)
(至是改監為院秩正二品置院使/四員同知僉院同僉院判各二員)詔改元(改明年為/至大元年)封
雅克呼圗克為楚王○是嵗尊崇孔子為大成至聖文宣王
(制曰葢聞先孔子而聖者非孔子無以明後孔子而聖/者非孔子無以法所謂祖述堯舜憲章文武儀範百王)
(師表萬世者也朕纂承丕緒敬仰休風循治古之良規/舉追封之盛典可加大成至聖文宣王遣使闕里祀以)
(太牢於戯父子之親君臣之義永惟至教之遵天地之/大日月之明奚罄名言之妙尚資神化祚我皇元主者)
(施/行)
　
　
　
　
　
　
　
　
　
　
　
　
　元史續編卷六
