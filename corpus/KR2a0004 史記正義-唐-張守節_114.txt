史記正義卷一百十三
　　　　　　　　　　　　唐　張守節　撰
南越尉佗列傳第五十三　　史記一百十三
南越王(都廣州/南海縣)尉佗者真定人也姓趙氏秦時已并天
下略定楊越(夏禹九州本屬/楊州故云楊越)置桂林南海象郡以謫徙
民與越雜處十三歳佗秦時用為南海龍川令(顔師古/云龍川)
(南海縣也即今之循州也裴氏廣州記云本傳羅縣/之東鄉有龍穿地而出即穴流東衆因以為號也)至
二世時南海尉任囂病且死召龍川令趙佗語曰聞陳
勝等作亂秦為無道天下苦之項羽劉季陳勝吴廣等
州郡各共興軍聚衆虎爭天下中國擾亂未知所安豪
傑畔秦相立南海僻逺吾恐盗兵侵地至此吾欲興兵
絶新道自備待諸侯變㑹病甚且番禺負山險阻南海
東西數千里頗有中國人相輔此亦一州之主也可以
立國郡中長吏無足與言者故召公告之即被佗書行
南海尉事囂死佗即移檄告横浦陽山湟谿闗曰盜兵
且至急絶道聚兵自守因稍以法誅秦所置長吏以其
黨為假守秦已破滅佗即擊并桂林象郡自立為南越
武王髙帝已定天下為中國勞苦故釋佗弗誅漢十一
年遣陸賈因立佗為南越王與剖符通使和集百越母
為南邊患害與長沙接境髙后時有司請禁南越闗市
鐵器佗曰髙帝立我通使物今髙后聴讒臣别異蠻夷
隔絶器物此必長沙王計也欲倚中國擊滅南越而并
王之自為功也於是佗乃自尊號為南越武帝發兵攻
長沙邊邑敗數縣而去焉髙后遣將軍隆慮侯竈往擊
之㑹暑涇士卒大疫兵不能踰嶺嵗餘髙后崩即罷兵
佗因此以兵威邊財物賂遺閩越西甌駱役屬焉東西
萬餘里迺乗黄屋左纛稱制與中國侔及孝文帝元年
初鎮撫天下使告諸侯四夷從代來即位意喻盛徳焉
乃為佗親冡在真定置守邑嵗時奉祀召其從昆弟尊官
厚賜寵之詔丞相陳平等舉可使南越者平言好畤陸
賈先帝時習使南越迺召賈以為太中大夫往使因讓
佗自立為帝曽無一介之使報者陸賈至南越王甚恐
為書謝稱曰蠻夷大長老夫臣佗前日髙后隔異南越
竊疑長沙王讒臣又遥聞髙后盡誅佗宗族掘燒先人
冡以故自棄犯長沙邊境且南方卑溼蠻夷中間其東閩越千
人衆號稱王其西甌駱祼國亦稱王老臣妄竊帝號聊
以自娯豈敢以聞天王哉乃頓首謝願長為藩臣奉貢
職於是乃下令國中曰吾聞兩雄不俱立兩賢不並世
皇帝賢天子也自今以後去帝制黄屋左纛陸賈還報
孝文帝大説遂至孝景時稱臣使人朝請然南越其居
國竊如故號名其使天子稱王朝命如諸侯至建元四
年卒佗孫胡為南越王此時閩越王郢興兵擊南越邊
邑胡使人上書曰兩越俱為藩臣毋得擅興兵相攻擊
今閩越興兵侵臣臣不敢興兵唯天子詔之於是天子
多南越義守職約為興師遣兩將軍往討閩越兵未踰
嶺閩越王弟餘善殺郢以降於是罷兵天子使莊助往
諭意南越王胡頓首曰天子乃為臣興兵討閩越死無
以報徳遣太子嬰齊入宿衛謂助曰國新被冦使者行
矣胡方日夜裝入見天子助去後其大臣諌胡曰漢興兵
誅郢亦行以驚動南越且先王昔言事天子期無失禮
要之不可以説好語入見入見則不得復歸亡國之勢
也於是胡稱病竟不入見後十餘嵗胡實病甚太子嬰
齊請歸胡薨諡為文王嬰齊代立即藏其先武帝璽嬰
齊其入宿衛在長安時取邯鄲樛氏女生子興及即位
上書請立樛氏女為后興為嗣漢數使使者風諭嬰齊
嬰齊尚樂擅殺生自恣懼入見要用漢法比内諸侯固
稱病遂不入見遣子次公入宿衛嬰齊薨諡為明王太
子興代立其母為太后太后自未為嬰齊姬時嘗與霸
陵人安國少季通及嬰齊薨後元鼎四年漢使安國少
季往諭王王太后以入朝比内諸侯令辯士諌大夫終
軍等宣其辭勇士魏臣等輔其缺衛尉路博徳將兵屯
桂陽待使者王年少太后中國人也嘗與安國少季通
其使復私焉國人頗知之多不附太后太后恐亂起亦
欲倚漢威數勸王及羣臣求内屬即因使者上書請比
内諸侯三嵗一朝除邊闗於是天子許之賜其丞相吕
嘉銀印及内史中尉太傅印餘得自置除其故黥劓刑
用漢法比内諸侯使者皆留填撫之王王太后飾治行
裝重齎為入朝具其相吕嘉年長矣相三王宗族官仕
為長吏者七十餘人男盡尚王女女盡嫁王子兄弟宗
室及蒼梧秦王有連其居國中甚重越人信之多為耳
目者得衆心愈於王王之上書數諌止王弗聴有畔心
數稱病不見漢使者使者皆注意嘉勢未能誅王王太后亦
恐嘉等先事發乃置酒介漢使者權謀誅嘉等使者皆
東鄉太后南鄉王北鄉相嘉大臣皆西鄉侍坐飲嘉弟
為將將卒居宫外酒行太后謂嘉曰南越内屬國之利
也而相君苦不便者何也以激怒使者使者狐疑相杖
遂莫敢發嘉見耳目非是即起而出太后怒欲鏦嘉以
矛王止太后嘉遂出分其弟兵就舍稱病不肯見王及
使者乃隂與大臣作亂王素無意誅嘉嘉知之以故數
月不發太后有淫行國人不附欲獨誅嘉等力又不能
天子聞嘉不聴王王太后弱孤不能制使者怯無決又
以為王王太后已附漢獨吕嘉為亂不足以興兵欲使
莊叄以二千人往使叄曰以好往數人足矣以武往二
千人無足以為也辭不可天子罷參也郟壯士(今汝州/郟城縣)
故濟北相韓千秋奮曰以區區之越又有王太后應獨
相吕嘉為害願得勇士二百人必斬嘉以報於是天子
遣千秋與王太后弟樛樂將二千人往入越境吕嘉等
乃遂反下令國中曰王年少太后中國人也又與使者
亂専欲内屬盡持先王寶器入獻天子以自媚多從人
行至長安虜賣以為僮僕取自脱一時之利無顧趙氏
社稷為萬世慮計之意乃與其弟將卒攻殺王太后及
漢使者遣人告蒼梧秦王及其諸郡縣立明王長男越
妻子術陽侯建徳為王而韓千秋兵入破數小邑其後
越直開道給食未至番禺四十里越以兵擊千秋等遂
滅之使人函封漢使者節置塞上好為謾辭謝罪發兵
守要害處於是天子曰韓千秋雖無成功亦軍鋒之冠
封其子延年為成安侯樛樂其姊為王太后首願屬漢
封其子廣徳為龍元侯乃下赦曰天子微諸侯力政譏
臣不討賊今吕嘉建徳等反自立晏如令罪人及江淮
以南樓船十萬師往討之元鼎五年秋衛尉路博徳為
伏波將軍出桂陽下匯水主爵都尉楊僕為樓船將軍
出豫章下横浦故歸義越侯二人為戈船下厲將軍出
零陵或下離水(地理志云零陵縣有離水東/至廣信入欝林九百八十里)或抵蒼梧
使馳義侯因巴蜀罪人發夜郎兵(曲州協州以/南是夜郎國)下䍧柯
江(江出南徼外東通四/㑹至畨禺入海也)咸㑹番禺元鼎六年冬樓船將
軍將精卒先䧟尋陜破石門得越船粟因推而前挫越
鋒以數萬人待伏波伏波將軍將罪人道逺㑹期後與
樓船㑹乃有千餘人遂俱進樓船居前至番禺建徳嘉
皆城守樓船自擇便處居東南面伏波居西北面㑹暮
樓船攻敗越人縱火燒城越素聞伏波名日暮不知其
兵多少伏波乃為營遣使者招降者賜印復縱令相招
樓船力攻燒敵反驅而入伏波營中犂旦城中皆降伏
波吕嘉建徳已夜與其屬數百人亡入海以船西去伏
波又因問所得降者貴人以知吕嘉所之遣人追之以
其故校尉司馬蘇𢎞得建徳封為海常侯越郎都稽得
嘉封為臨蔡侯
蒼梧王趙光者越王同姓聞漢兵至及越掲陽令定自
定屬漢越桂林監居翁諭甌駱屬漢皆得為侯戈船下
厲將軍兵及馳義侯所發夜郎兵未下南越已平矣遂
為九郡伏波將軍益封樓船將軍兵以䧟堅為將梁侯
自尉佗初王後五世九十三歳而國亡焉
太司公曰尉佗之王本由任囂遭漢初定列為諸侯隆
慮離溼疫佗得以益驕甌駱相攻南越動揺漢兵臨境
嬰齊入朝其後亡國徴自樛女吕嘉小忠令佗無後樓
船從欲怠傲失惑伏波困窮智慮愈殖因禍為福成敗
之轉譬若糾墨
　史記正義卷一百十三
