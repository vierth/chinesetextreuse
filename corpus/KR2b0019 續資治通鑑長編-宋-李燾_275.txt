
　續資治通鑑長編巻二百七十三
　　　　　　　　　　　　　宋　李燾　撰
　　神宗
熈寧九年二月丁亥朔廣南西路轉運司言討伐交趾
差夫極衆桂州九縣籍定保丁止八千五百附保及單
丁客户共九萬一千二百有畸今欲每差保丁兩畨即
於附保人内差夫一畨各量給錢米及本司所勾抽官
員差使欲望以官錢犒設從之仍特支公使錢五百千
戊子觀文殿大學士知許州韓絳知太原府　宣徽南
院使雄武軍留後判太原府郭逵為安南道行營馬歩
軍都總管招討使兼荆湖廣南路宣撫使改趙卨為副
使仍罷李憲先是趙卨上言朝廷置招討使副其於軍
事並須共議至於節制號令即乞歸一於是李憲銜之
已而語卨令邊事止奏禀御前指揮更不經中書樞宻
院卨對以朝廷興舉大事若不經二府恐類墨勑於事
未便憲又言將來若至軍中御前有指揮事當何如卨
曰事若未便軍中不聞天子詔當從便宜爾二人由是
交惡屢紛辨於上前王安石白上中人監軍唐叔世弊
事不可踵上因問卨若憲不行誰可代憲卨言逵老邊
事上曰卿統帥令副之奈何卨曰為國集事安問正副
臣願為裨賛上諾之始吴充與安石爭伐交趾利害安
石言必可取充謂得之無益上竟用安石言罷憲而遣
逵及卨安石雅不喜逵及有是命亦充所薦也(神宗史/交趾傳)
(云王安石薦趙卨為主帥吴充因卨之奏罷李憲也以/郭逵嘗害熈河事為安石所黜故薦逵代卨安石乃去)
(位充果相逵逗遛駐兵不進卨欲早出師逵不從哲宗/實録郭逵舊傳云王安石與吴充爭伐交趾事安石以)
(為可取充曰得之無益及逵行充以書抵逵曰經久省/便為佳逵由是玩兵不進按二書皆私意非公言也其)
(實充不欲伐交趾而逵所以得用雖因卨薦或充實主/之今參取修入罷憲出安石此據哲宗實録憲舊傳而)
(新傳乃刪去按神宗以安石言罷憲司馬光亦記此事/新傳刪去頗無謂今復存之其實卨不願與憲俱行安)
(石因請罷憲故神宗從之若/止是卨言憲亦未必罷也)　太常丞集賢殿修撰兼
侍御史知雜事張琥罷侍御史知雜事知許州尋改河
陽(此月甲寅改河陽琥罷知雜事必有故當考又罷後/遂不除知雜明年正月蔡確乃為之亦必有故當考)
　詔占城占臘乆為交趾冦擾今王師伐罪可乗機㑹
協力蕩除事平之日當優賜爵命酬賞乃聞彼國户口
多為交趾所俘已委招討司檢括遣還惟占城舊王勢
難復歸本國當召令赴闕撫以厚恩仍遣容州節度推
官李勃三班奉職羅昌皓齎勑書賜二國藥物器幣(交/趾)
(占城王事在熈寧/三年二月乙巳)　又詔司農寺於秦鳯等路本寺銀
絹或見錢内更賜錢十萬緡付轉運司令熈河路市糧
草
己丑熈河路經略司言總噶爾酋領果莊領衆自河州山
後入冦至棟棟谷駐寨轉入鄂摩克谷焚略順漢族帳蕃
官李楞占納芝等率衆邀擊斬首四百七十餘級奪馬
三百餘疋詔有功蕃官首領各賜錦袍銀帶所獲首級
依先降結隊法賞格如當轉資并合賞人令經略司具
等第以聞　又詔荆湖南北廣南東路轉運司各計度
錢榖以備廣西軍興移用仍令廣東轉運司備二萬人
九月軍糧
庚寅知秦州司封郎中直龍圖閣張詵為天章閣待制
再任　以選人程夀孫等九人為安南招討司九軍主
簿從招討司請也　詔刑部郎中天章閣待制集賢殿
修撰沈起責授檢校水部員外郎郢州團練副使本州
安置不得簽書公事祠部郎中直史館劉彛責授檢校
水部員外郎均州團練使隨州安置用御史蔡承禧之
言也先是承禧奏風聞外議皆以沈起任桂州違詔招
交趾降人并取其慈恩州引惹交人攻破州郡天下以
為有罪聖語以為無疑中外士人皆謂已有聖㫖削籍
編管而詔㫖中格又付周沃體量未知是非若實有此
臣不敢黙臣聞漢武帝所以能成北伐之功者何也始
王恢建議旣無功於馬邑而王恢戮周世宗之所以能
有强兵拓土之功者何也樊愛能敗軍而愛能誅彼二
主者雖不足以語道皆以必罰信賞訖致盛强臣伏覩
近世治平之乆天下之紀綱文物故在也而國勢日卑
臣職日壊由朝廷不以威斷四方得以窺望文吏可以
髙下故也夫以法守者有司也以道揆者朝廷也朝廷
不度於義而一之於法則法吏㡬何而不侮憲也有司
不本於法而議以道揆則天下㡬何而不偽辨也故周
禮所謂曰柄曰統者歸之天子以道揆者也曰法曰式
曰則曰計曰成者責之臣下法守者也今若情法之未
盡者陛下少以道揆則如起之罪不容於誅今欽廉既
破邕管既危數郡髦倪縁生事幸進之臣横䝉屠害雖
陛下德音中降而使節外馳想其事端憂未艾也今平
交之師十萬方事之始罰不自信何以威懐其沈起伏
乞不以屬吏特降前詔其劉彛亦乞先行國典以誡貪
夫急進之人而慰二廣生靈之意南征將校知陛下行
法之明有以聳動則其功不勉而成矣於是起彛俱責
(實録以為起彛並責因承禧有言然載其言甚略今取/全章入之正月二十二日邕州已陷承禧稱既危則猶)
(未知已陷也付周沃等體量在十二月二/十四日再付招討司在今年正月初九日)　承禧又言
廣南東路轉運使陳倩精神昬短乞别選材臣代倩從
之(代倩者不知何人當檢附是年六月初一日倩猶以/廣東運副論事十年二月一日倩乃以廣東運副權)
(發遣三司開折司實録於此便/云從承禧所言必誤也姑存之)　詔以交趾犯順其應
配廣南東西路罪人並權配三千里外　知辰州皇城
使陶弼為忠州刺史依舊皇城使再任賞修築下溪州
城寨之勞也　詔逐路共募武勇萬人赴廣西效用廣
東五千人福建二千人江西三千人廣東委知廣州劉
瑾轉運副使許彦先福建差内殿承制謝季成江西差
御前忠佐馬歩軍都軍頭馬昌昌仍換文思副使於是
樞宻院縁昌換官稍優因議轉員軍校換官有由行伍
有功不乆已轉至團練使者上曰祖宗以來制軍自有
意凡𨽻在京殿前馬歩司所統諸指揮置軍都指揮使
都虞候分領之凡軍中之事止責分領節制之人責之
既嚴則遇之不得不優至若諸路則軍校不過各領一
營爾不可比也吴充等以本大末小為對上然之因言
周室雖盛至成康之後寖已衰微本朝太平百有餘年
由祖宗法度具在豈可輕改也　贈荘宅副使廣南西
路都監張守節為成州團練使供備庫副使邕州左江
提舉兵馬賊盗温元裕為皇城使海州團練使内殿承
㫖湖南都監張卞為皇城使横山寨主林茂昇為皇城
使恩州刺史東頭供奉官權邕賔州同廵檢許譽永平
寨同管轄兵甲蘇佐並為左藏庫使西頭供奉官邕州
監押儂日新柳象賔州同廵檢王鎮宜州監税權太平
寨監押郭永元並為文思使左班殿直太平寨同管轄
兵甲伍舉為左藏庫副使右班殿直欽州抵掉寨主張
首為文思副使三班差使欽州如昔峒廵防伍環前經
略司指使劉昇並為内殿承制三班借差都鈐轄司指
使康明殿侍柴齊經略司指使封嗣元並為内殿崇班
皆以廣西與交賊戰死事故也　又贈供備庫使廣西
都監于辛為耀州觀察使西京左藏庫副使經略司凖
備差使張渙為皇城使懐州防禦使供備庫副使知亷
州路慶孫為皇城使舒州團練使内殿承制知欽州陳
永齡為皇城使忠州刺史欽横州同廵檢梁竒為皇城
使德州刺史容白州都廵檢潘若谷為皇城使恩州刺
史東頭供奉官亷州㳂海廵檢李仲荀為左藏庫使西
頭供奉官亷州監押周宗奭權欽州監押文良並為文
思使三班奉職欽州監押吴福經略司指使李安並為
西京左藏庫副使借職欽州㳂海廵檢蔣瑾權亷白州
同廵檢沈宗古並為供備庫副使殿侍欽州指使宋道
丁遂亷州指使吳宗立並為内殿崇班欽州簽書軍事
判官大理寺丞梁克輔為司農少卿軍事推官李完為
比部郎中司户叅軍錢世京為駕部員外郎司理叅軍
劉昌宗前鬰林州司理叅軍曹可亷州合浦縣主簿梁
楚並為比部員外郎欽州監税攝州歐陽戭亷州司户
參軍蔡接司理參軍陳諫並為虞部員外郎皆為交賊
殺害故也
辛卯詔自今應官員及子弟并舉人非見有熈河路本
貫輙至彼中納糴請官物者徒二年官司知情與同罪
許人陳告賞錢二百千　又詔中書樞宻院比較應副
熈河路錢物數以聞(比較竟如/何當考)　市易司言昨被㫖本
司以末鹽鈔錢貸河北耕人至秋成日償以米粟積為
軍儲今乞差官於定州受敵州軍支納上批可指定州
軍行下不湏張皇明言受敵
壬辰詔賜陜西永興秦鳳等路轉運司折二錢各十萬
緡市芻粟　詔御史臺劾陜西額外剰納解鹽錢一百
九萬八千餘緡違法官司以聞仍令三司止住額外出
鈔(多出鈔沈括有論奏/在十年二月志同)
癸巳詔廣南荆湖福建京西南路轉運提舉司各協力
應副軍興如稍誤邊計官吏當重黜責仍特借常平錢
十萬緡賜廣南西路轉運司市糴買芻粟　詔廣東福
建江西募兵令更簡黥徒壮勇者别為一軍合所募兵
萬人以備招討司濟師　是日(七日/癸巳)詔管勾東府使臣
不得令王安石家屬行李出府以安石固辭機務也(此/據)
(中書時政/記當考)
乙未詔安南招討司陳述利害之人並随中軍仍毋得
過十人　安南招討司言行營九軍合用鐡蒺藜三十
二萬四千以山險减半從宣撫司請也　河北縁邊安
撫司言雄州両屬户累值災傷採薪芻市蔬菜者乞不
禁從之　趙卨言鄜延路自今乞市白草與稈草相兼
支給從之　定國軍留後前知青州向經卒于淄州上
廢朝三日命内侍徃迎其喪皇后成服于第喪至又哭
于國門之外贈侍中諡康懿将葬上出郊奠之周視其
匶明日皇后臨之前葬之三日又臨于墓下上篆其碑
額曰忠勤懿戚之碑命參知政事王珪為文經所至勤
於吏事筦庫米鹽簿書期㑹皆親之故事州鎮刺史以
上别賜公使錢例得私以自奉去又盡入其餘貲經一
切付主吏惟供饗勞賔客軍師之用無一毫他費嘗因
太祖忌百官班開先殿下皇后召經班中見行幄勉經
盡忠朝廷經亦以善事三宫為言皆不及家事
乙未(案乙未日複/見疑有悮)上批河北分畫地界其天池一頃近
韓縝等己嘗申明奏請朝廷雖已回降指揮恐亦未至
明顯縝等到彼不免又須逐旋奏禀必是復致稽緩可
檢㑹近降指揮再議與一處分仍令縝徃寧化軍按視
聞奏(此據御集九年二月九/日下今追附本月日)
丁酉賜廣南東路轉運司錢五萬緡修浚州軍城壕
禁臣僚公服黑紫色(嘉祐二年十/月二十二日)
戊戌中書言治平四年二月詔陳國公主降王師約不
升行及行舅姑之禮今韓國大長公主降錢景臻其行
舅姑禮請依此上曰大長公主朕宫中每見必拜雖皇
太后亦叙姑嫂之儀不可與朕諸妹等也宜止依兖國
公主出降之禮　詔湖南廣南轉運司如諸路運糧未
到或支未足許糴於畜積之家毋得過五分其願入中
過五分者聽　是日社先是王安石等以南方事宜恐
有急速處分乞賜對上批别無處分事如有奏陳可請
對已而安石等亦不復請
己亥詔罷春燕以出師南方故也　改新知廣州祠部
員外郎史館修撰劉瑾知䖍州兼江南西路安撫鈐轄
其洪州權罷鈐轄司候南事平日依舊令蘇宷依舊知
廣州初朝廷以交趾入冦嶺外騷然疑宷不能辦故以
瑾易之既而聞宷備禦有條例乃不復易(劉瑾傳云與/樞宻院論戍)
(兵不合改䖍州/今從蘇宷傳)　詔陜西河東見選募赴安南馬軍不
俟秋凉起發慮招討司至彼而交賊尚未出境湏援兵
故也　賜安南招討司公使錢萬緡令郭逵未至本司
以前制置事趙卨一面施行
辛丑詔以廣西軍興令京西南北路轉運司常輪一員
應副軍湏南路唐州北路許州候事平日仍舊　趙卨
入辭上諭卨用峒丁之法先湏得實利然後可以使人
不可以甘言虛辭責其效命如鄜延㸃教蕃兵若非卿
有以制之使輕罪可决重罪可誅違西夏則其禍遠違
帥臣則其禍速合於兵法畏我不畏敵之義茍無實利
則欲責其效命也難矣今卿可選募精勁土人一二千
擇梟將領之以脅峒丁諭以大兵將至從我者賞不從
者殺若果不從即誅三兩族兵威既立先脅右江然後
脅左江此等既歸順則攻劉紀巢穴不難也郭逵性吝
嗇卿宜諭以朝廷不惜費兼逵好作崖岸不通下情將
佐莫敢言卿至彼為言之毋得輕敵　詔知廣州蘇宷
與本路轉運司同制置備禦交賊犯境　通判梓州秘
書丞馮山言聞御史中丞鄧綰舉臣臺官䝉召赴闕上
殿臣生長遠方復乆外任未嘗知朝廷事體少識中外
人物素與鄧綰迹踈今雖公舉恐不知臣之愚拙竊慮
到闕或令充職有誤任使臣數任州縣惟簿書期㑹漸
已諳曉梓州節鎮九縣户口民事稍多臣見管勾常平
等事亦能為陛下推行詔條宣布恩惠乞免赴召從之
山普州人也　詔近賊合清野處令廣西經略安撫司
選委使臣官員召集保正令團集民户搬運糧蓄如力
不足即據所闕數配同保如有户内無物可搬者可添
顧直令與他户搬運並令運置近裏處仍湏度城郭及
山林險阻决可保守之地免使聚糧資賊若民願以儲
蓄寄所在官倉或就近供軍却於近裏州軍請領或中
糴入官者亦聽　廣南西路經略司以蘇緘死事聞上
嗟悼為之不食詔贈緘奉國軍節度使諡忠勇賜京城
甲第一區鄉里上田十頃聽其家自擇官其親族七人
以其子前桂州司户參軍子元為西頭供奉官閤門祗
候奪服充召募舟師副將賜對便殿上撫諭甚至且曰
邕州若非卿父守禦如欽亷二州賊至而城破乗勝奔
突則賔象桂州皆不得保矣昔唐張廵許遠以睢陽蔽
捍江淮較之卿父未為遠過也改授子元殿中丞通判
邕州次子子明子正及孫廣淵直温與緘同死皆優贈
之　詔邕州城中死事者并其家屬並令經略司以名
聞州城令安南招討司相度修完邕州城樓櫓戰具令
廣西經略司於㳂江州軍近便儲備須大軍至日津置
前去　贈殿侍孫言内殿崇班以言為廣南西路經略
司指使押兵赴欽州遇交賊死之故也　交趾之圍邕
州也王安石言於上曰邕州城堅必不可破上以為然
既而城陷上欲召兩府㑹議於天章閣安石曰如此則
聞愈彰不若止就東府上從之安石憂沮形於辭色王
韶曰公居此尚爾况居邊徼者乎願少安重以鎮物情
安石曰使公徃能辦之乎韶曰若朝廷應副何為不能
辦安石由是與韶始有隙(此據司/馬記聞)
壬寅以壽州契丹直等五指揮赴䖍州權駐泊以備廣
南東路鈐轄司追呼　令䕫州路轉運判官董鉞募黔
州義軍千人赴安南招討司　詔天下舉人慶歴六年
以前禮部試下進士兩舉諸科三舉不限年進士一舉
諸科兩舉年六十以上進士五舉諸科六舉曾經殿試
下六舉諸科七舉禮部試下年五十以上進士七舉諸
科十舉禮部試下年四十以上内河北河東陜西進士
諸科各减一舉並委本貫保明當職官審實其開封府
國子監令各召保官二員當議推恩　詔荆湖北路轉
運司北江下溪州已納土其每户合納丁身粟米自熈
寧十年為始　提舉市易司言在京酒户嵗用米三十
萬石比江浙荐饑米價翔貴本司欲選官徃出産處預
給錢至秋成折納從之(十一月/四日罷)　郭進孫三班差使開
為三班借職以開自陳豫國朝尅復河東之功乞換文
資故有是命
癸卯三司市易司言同詳定開封府界陽武酸棗封丘
考城東明白馬中牟陳留長垣胙城韋城縣曹濮澶懐
濟單解州河中府等州縣官場可賣解鹽從之(九年二/月十七)
(日并四月二十八/日可參考志無此)　詔永興等路提㸃刑獄劉定提舉
常平等事馬域除本路經費錢外並輦置近邊州軍召
商人及市易司於熈河二州入中糧草　賜下溪州新
築城寨名㑹溪城黔安寨其城寨官恐人少肯就者依
沅州城寨使臣等酬奬從荆湖北路轉運司請也(城寨/名實)
(録已書之八年末又書之九年二月十七日又書之七/月八日凡三見今并書之新紀於七月八日書築下溪)
(州以為㑹溪城其誤又甚/矣㑹溪黔安今屬辰州)　詔罷開封府界東西路廵
檢二員以提舉常平司言府界縣各有廵檢又有都廵
檢分總兩路遇盗賊至十人以上始出兵近諸縣已教
習保甲各有廵檢專職與縣尉廵捕其都廵檢可以减
罷故有是詔
甲辰賜郭逵銀絹各千
乙巳詔權增桂州公使錢至七千緡潭州至六千五百
緡　詔市易司河北路糴榖貯州倉如數多即分於祁
保永寧安肅廣信軍别貯之　詔熈州制置司以官鹽
鈔等物賒借與持服人胡淵等用結糴為名賈販拖欠
及提舉河北西路常平司奏賑濟不實宜並差官劾治
以聞(熈州事時逈舉發河北事當/考四月戊子蔡確徃熈河)
丙午旬休假以宣徽南院使雄武軍留後郭逵見特御
延和殿上問逵所以平安南逵曰兵難遥度願馳至邕
管圗上方略又問軍行所湏逵曰願悉得河東鄜延舊
所將吏士(哲宗舊録傳云又問度幾何人逵曰大固足/用語既不了了又新傳及范祖禹誌墓皆無)
(此今/不取)　軍頭司言御龍弩直十將寗德自陳為父死事
邕州城下乞捐軀報讎詔與招討司隊將候立功回日
換班行已而殿前司言德係殿廷管押衛士輙敢唐突
乞不令差出仍重行决配詔宜依前降指揮　中書門
下奏廣西軍興其糧草雖以次第降指揮備辦縁随軍
移那猶藉人專切計置奉㫖令宣撫使司奏舉官一兩
員充隨軍計置糧草軍須仍令趙卨等專切提舉及令
三司更切契勘催促應副御批其專切計置縁諸路已
自有官司今來宣撫司特置官二員可止充随軍催驅
糧草趙卨令都大提舉應干計置糧草路分轉運司朝
廷差去官如有失辦集並令都大提舉司一面取勘施
行宜依此改定疾速行下
丁未詔安南宣撫司副使趙卨都大提舉計置糧草
癸丑熈河路經略司言董戩以旗號蕃字至洮疊州誘
脅順漢部族為冦洮東安撫司遣蕃官三班差使溪斯
多特等應援與總噶爾蕃部交戰其溪斯多特與殿侍諾爾斯多
軍使阿烏弓箭手杜彦德各獲一級及蕃勇敢察納喇勒
智等各嘗奪賊馬并傷中詔溪斯多特與奉職諾爾斯多阿
烏各轉兩資杜彦德察納喇勒智等六人各轉兩資賜絹
五百令經略司等第均給　權知鄜州王文郁通判麻
元伯言西界右廂把邊頭首耀宻楚美以下三十餘人
乞納土歸順詔夏國方納欵恭順令文郁等毋得妄招
納生事仍改差麻元伯監在京進奏院　涇原路經略
使馮京言副總管苗授准勅就差兼知鎮戎軍案授性
行詳實且嘗立戰功乞留以副臣兼鎮戎一將之任易
於得人從之仍改差西上閤門使張守約知鎮戎軍
上批聞淮南開河役兵夫不少計工人日須開百二十
尺南人綿弱多不能辦語言藉藉人情咨怨雖名召募
實多差僱主役者急於成就但肆威虐殊不省察役兵
雖病劇亦須令輿赴役所呈騐徃徃道斃深可憫傷於
是詔淮南東路轉運使蹇周輔體量以聞(張頡後坐責/當以此事在)
(四月/三日)　詔安南行營犒設將佐及其餘支費如公使不
足許以封樁錢給之　中書言新淮南西路轉運判官
汪輔之被㫖詣永興秦鳯等路選四色錢乞差勾當公
事八員欲依所乞上批朝廷比以本路官司不足委信
故特遣輔之躬行省驗今乃多辟官屬代行甚非元遣
本意兼聽任事小而屬官員多宜與裁减(此據御集二/月二十七日)
(事今附見四月丁亥當考六月/二十五日周尹云云更詳之)
甲寅詔河北河東陜西將官並以三年為一任委經略
安撫司與監司於未替半年前具治状保明聞奏其職
事修舉者令再任或特奨擢　詔郭逵等交州平日依
内地列置州縣
乙卯雨雹
三月丙辰朔進仁宗婉容周氏為賢妃許國大長公主
為韓國大長公主並行册禮　詔賢妃周氏率宫闈掌
事送韓國大長公主出降至第故事皇后當出送今以
居父朞服故也　詔廣南西路轉運司聽復豫聞邊事
先是知桂州沈起奏罷之以交賊入冦令復舊制
丁已詔廣南西路捕獲交賊生口並未得殺聽招討司
相度以為鄉導　令安南招討司進發日量帶馬軍兩
指揮充衙隊其餘人馬期以七月初進發
庚申上論人才以臣下登對多窺測人主意為迎合之
説其不中理者朕因加詰難欲使知上意所向背然亦
慮縁此有不敢言事者輔臣對曰唐太宗之威嚴魏徵
切直終優容之其後不悦徵者盖不當以諫草示人也
上曰書云爾有嘉謀嘉猷則入告爾后于内爾乃順之
于外曰斯謀斯猷惟我后之德人臣當然也魏徵以諫
草示人非揚主之惡特好名爾　安南都大提舉計置
糧草司言軍興糧草最為大計今提案路分稍多全籍
官屬催驅乞於行營官及偶以罪廢情輕實有才幹之
人選差從之　詔招集欽亷邕三州敗散軍人皆釋其
罪　上批詔廣東江西福建募人効用慮姦細在其間
令招討司指揮將官常加覺察　又詔廣東路州軍雜
犯配軍其間甚有少壮人材令經略司差官揀選赴廣
州每五百人團為一指揮以新澄海為名如廣西之法
　是日郭逵辭宴垂拱殿賜中軍旗物劎甲以寵之(三/月)
(五日辭宴據㑹/要餘並據墓誌)
辛酉御集英殿䇿試進士　詔邕欽亷州死事文武官
見存骨肉令廣西經略轉運提㸃刑獄司速訪求具所
在人數以聞三州陣亡骸骨令經略司遣官葬祭之仍
於桂州佛寺設水陸道場供僧千人交賊蹂踐之地及
避賊失業者與免今年二税
壬戌䇿試特奏名進士及武舉進士　詔河北已廢諸
監廨宇草場等許民租賃　雄州言全屬南與兩屬人
户并縁邊州軍累值災傷物價騰踴民甚饑窘乞撥軍
糧三二萬石與常平榖减價以日記口數糶與歸信容
城兩縣全屬南及兩屬户詔雄州支軍糧米三萬與常
平倉封樁外餘依所奏施行其全屬南及兩屬人户仍
令雄州差官監糶公人乞取並以倉法坐之　是日上
諭輔臣曰邕州死事之臣非可與欽亷州比也自為賊
圍閉堅壁月餘竭力捍禦而外援不至賊以火攻城中
水竭守死一節忠義不衰録其子孫宜加死事者一等
士卒倍􁎚其家贈通判州事著作佐郎唐子正為司農
少卿觀察推官譚必為職方郎中録事參軍周成為虞
部郎中宣化知縣歐陽延為駕部員外郎縣尉周顔知
武縁縣事萬玩並為比部員外郎前攝瓊州臨髙縣主
簿權都監司指使趙世卿郊社齋郎蘇廣淵並為虞部
員外郎廣西全轄左藏庫副使髙卞為台州防禦使廣
西都監供備庫副使薛舉為皇城使果州團練使都監
西頭供奉官劉師古吳希甫並為文思使三班奉職蘇
子正為西京左藏庫副使右班殿直陳琦為文思副使
借職丁琦蘇直温並為供備庫副使三班差使邵先梁
聳蘇子明並為内殿承制殿侍指使李翔何泌劉公綽
並為内殿崇班
癸亥詔邕亷欽三州進士内韋堯詢與本州文學免試
注權官馮雄等六人並令轉運司與攝官堯詢等各預
本州解發值交趾入冦其家俱遭焚略自言無所歸故
特録之　廣南西路轉運使李平一言乞調廣東丁夫
修邕州城池詔以路遠難差發令招討司同議止於側
近州軍優給錢米差僱　上批廣平勾當公事李舜舉
先有㫖特與上等支賜宜令三司勿行(此據/御集)
己巳蔡河撥發催綱屯田員外郎韓宗師言臣父絳知
太原府無人兼侍乞分司西京於太原府居住詔宗師
特差提舉河東常平等事既而宗師再乞侍飬乃改提
舉崇福宫(注本年九月三/日宗師為撥發)
壬申詔知定州新樂縣大理寺丞王平甫權知保州百
姓遮道負戴留之不令出縣監司以聞故也　詔福建
廣南人因商賈至交趾或聞有留於彼用事者自今許
其親戚於所在自陳令招討司招諭如能自歸者與班
行　皇城副使曹評為東上閤門副使評太皇太后姪
也磨勘當遷因有是命
甲戌御集英殿賜進士徐鐸以下并明經諸科及第出
身同出身同學究出身總五百九十六人鐸邵武人也
(林希野史載放牓甚備且云館職校書/皆入殿侍立此例乆廢張芻請之當考)
乙亥賜特奏名進士明經諸科同學究出身試監作主
簿守州軍府長史助教總五百九十三人
丁丑命權江淮等路發運副使盧秉兼權管勾真楊通
泰等開運河時中書言判都水監侯叔獻在淮南按督
河役感疾乞差醫官徃及令秉攝事上批遠道醫官至
必無及可勿遣而秉有是命　詔以廣西進士徐伯祥
為右侍禁欽亷白州廵檢先是交賊自邕州驅略老小
數千人將道廣州歸伯祥募得數十人輙追躡其後而
所斬獲亦數十級於是所略去老小因得乗間脱免者
至七百餘人經略司以聞故有是命(熈寧中朝廷遣沈/起劉彛相繼知桂)
(州以圖交趾起彛作戰船團結峒丁以為保甲給陣圖/使依此教戰諸峒騷然士人執交趾圖言攻取之䇿者)
(不可勝數嶺南進士徐伯祥屢舉不中第隂遺交趾書/曰大王先世本閩人聞今交趾公卿貴人多閩人也伯)
(祥才略不在人後而不用於中國願得佐大王下風今/中國欲大舉以滅交趾兵法先人有奪人之心不若先)
(舉兵入冦伯祥請為内應於是交趾大發兵入冦陷欽/亷邕三州伯祥未得間徃歸之㑹石鑑與伯祥有親奏)
(稱伯祥有戰功除侍禁充欽亷白州廵檢朝廷命宣徽/使郭逵討交趾交趾請降曰我今不入冦中國人呼我)
(耳因以伯祥書與逵逵檄廣西轉運司按鞫伯祥逃去/自經死此據司馬記聞元豐元年二月辛未伯祥事敗)
　荆湖路安撫司奏徽誠等州鎮聞官兵至本路殺牛
犒設為備禦計今皆潰散已曉諭各令著業安居仍宻
為備禦詔安撫司專委提㸃刑獄朱初平招撫優許與
官職請受候出漢公參日以名聞(六月八日蔡曄言諸/楊必以死拒命當與)
(此相闗并十月二/十一日皆合參照)
戊寅命樞宻副都承㫖張誠一同修内諸司式　賜新
及第進士等錢五百千諸科錢二百千造小録等以修
貢舉勅式練亨甫言熈寧八年賜新及第進士期集錢
三千緡諸科七百緡多假設名目送遺游士其餘以資
胥吏乞止賜三百千罷期集詔加賜二百千　廣南西
路提㸃刑獄司言欽亷邕州被害土丁之家夏料役錢
乞蠲放從之　判將作監謝景温言竊見朝㫖為贈侍
中向經起獻堂碑樓等令同判監向宗儒提舉宗儒經
族子小功親見領将作使之就便提舉即非别置一司
今宗儒惟將帶八作司監官王昭遘徃彼前後定圗様
及檢計功料並未闗本監而八作司使臣乃一面兼管
顯為侵越望改正施行詔宗儒具析以聞(四月六日/宗儒責)
己卯詔宥州公牒内理索人口有已經兩三次者令諸
路經略司宻契勘如實有投來者即依理送還不得張
皇　右騏驥副使閤門通事舍人王光祖為西上閤門
副使賞渝州討夷賊之功也光祖為梓䕫路鈐轄賊犯
南川詔熊本體量安撫以内藏庫使楊萬成都府路鈐
轄賈昌言及梓䕫路都監王宣與光祖討蕩而皆聽命
於本本疑光祖不為用於是料兵賦鎧仗獨與三人謀
之餘且遣與萬等三路進討分前中後軍並聽中軍鼓
聲而發光祖為後軍比發日已暮本命光祖道出黄沙
坎且戒明日與萬等㑹衆以杖索塗至相推挽以前夜
漏半徹絶頂黎明賊大駭曰此地其可夜至耶賊勢携
一擊而潰殺獲甚衆徐治道以㑹萬等而萬等阨於松
谿本亟命光祖應之取石門路以敓其嶮促黔州義軍
先登賊爭嶮因襲其助賊遂棄去光祖夜泊松嶺上旦
始得萬等即與俱還城安穏寨本愧謝上其功第一故
有是賞(光祖遷官實録四月十七日又重出盖誤也八/年冬渝州夷賊反恐賈昌言此時未為成都鈐)
(轄御集九年五月八日差賈昌言充成都鈐轄替郭固/昌言前資當考按熊本集熈寧七月春本在江安已檄)
(召成都鈐轄賈昌言領兵入界矣/恐御集所云乃再差非始差也)　詔自今禮部奏名
第一第十人以上放牓日至第四甲未唱名者取㫖
西蕃(十朝綱要云/總噶爾首領)果莊冦鄂摩克谷熈河鈐轄韓存寳等
敗之詔存寳子三班奉職資與轉一官候年及參班日
補閤門祇候知河州鮮于師中兄閬州文學師民為試
將作監主簿免試注官餘遷官給賞蕃官殿侍以上仍
更與支賜　上批京師馬食粟荳見在不及年支其廣
濟河元額嵗漕京東斛斗可速委官修完埧閘(此據御/集增入)
　詔聞今歲畿内夏苖茂盛京師軍食比向時頗减耗
東南蝗旱上供米又多已截留可令司農寺於府界屯
兵縣分廣糴撥與三司以東南諸路折納錢帛漸償之
庚辰西京左藏庫使帯御器械髙居簡西作坊使嘉州
團練使帯御器械王中正並為内侍押班　大理寺丞
景思誼為内殿崇班秦州都監思誼思立弟也時丁母
憂以思立故特有是命　新知岷州种諤言並邊招置
弓箭手外有荒閑地欲不拘蕃漢兵民權招耕種依鄉
原例平分無牛具者令於回易息錢内支借候收熟撥
還從之　詔南平軍欲留義軍防托慮人情遠戌不便
令熊本相度以聞已而本奏成都府路比蕃賊冦擾人
户兵力寡弱乞權留防守從之
辛巳屯田郎中周尹兼侍御史(當考是/誰薦)　雄州言北界
於兩屬費家莊六村各差彊壯六十人置弓箭手每夜
更宿欲移文涿州詰問從之　詔雄州歸信容城知縣
尉近累與北人鬬敵射傷人口令王道恭嚴約束仍具
析因依以聞　内殿崇班德順軍静邊寨主田璟言邊
事之作未有不由熟户者平時入西界盗孳畜人户等
及夏人來理索却反稱有西人入漢界為盗邊臣或未
曉彼情或希功賞增飾事状更致掩殺無辜且蕃部盗
孳畜人户未有酋首鄰族不知者但上下䝉蔽積乆以
成邊隙欲乞指揮逐寨如有入西界作賊重立賞格許
人陳告庶絶引惹於是詔諸捕獲入西界竊盗者依常
法倍賞之　詔殿試進士初考官翰林學士陳繹集賢
校理孫洙王存崇文院校書練亨甫范鏜審官東院主
簿陸佃各罰銅二十斤覆考官翰林學士楊繪龍圗閣
直學士宋敏求同修起居注錢藻秘閣校理陳睦崇政
殿説書沈季長權檢正中書刑房公事王震各罰銅十
斤並坐考校第一甲進士不當也
壬午詔均州團練副使隨州安置劉彛追毁出身以來
告勅送涪州編管以御史中丞鄧綰言沈起劉彛雖已
降責尚有未盡乞治彛張皇之罪重行誅戮故也(朱本/改墨)
(本云尚有未盡及沈起所言劉彛張皇之罪乞重行誅/戮簽貼云以中書時政記添修新本云此朱史私意今)
(依舊/文)　樞宻院言開封府界保甲令提舉司自今每嵗
十二月引呈一縣仍先於十一月内具逐縣人數申樞
密院取㫖㸃定(舊紀云詔閲京畿保/甲嵗一縣新紀不書)
癸未西京左藏庫副使楊從先為安南道行營戰棹都
監先是從先言從海道出兵為便欲冒大洋深入西南
隅繞出賊後擣其空虛因以兵邀㑹占城真臘之衆同
力攻討上是其言遂授此職令募兵以徃(此據郭逵所/受詔劄增修)
　都水監言故工部郎中侯叔獻道死乞優給􁎚詔錄
其子擇中太廟齋郎賜絹三百疋
