史記正義卷六十八
　　　　　　　　　　　　唐　張守節　撰
商君列傳第八　　　　　　史記六十八
商君者(秦封於商/故號商君)衛之諸庶孽公子也名鞅姓公孫氏
其祖本姬姓也鞅少好刑名之學事魏相公叔座為中
庶子公叔座知其賢未及進會座病魏恵王親往問病
曰公叔病有如不可諱將奈社稷何公叔曰座之中庶
子公叔鞅年雖少有竒才願王舉國而聽之王嘿然王
且去座屏人言曰王即不聽用鞅必殺之蕪令出境王
許諾而去公叔座召鞅謝曰今者王問可以為相者我
言若王色不許我我方先君後臣因謂王即弗用鞅當
殺之王許我汝可疾去矣且見禽鞅曰彼王不能用君
之言任臣又安能用君之言殺臣乎卒不去恵王既去
而謂左右曰公叔病甚悲乎欲令寡人以國聽公孫鞅
也豈不悖哉(悖音/背)公叔既死公孫鞅聞秦孝公下令國
中求賢者將脩繆公之業東復侵地廼遂西入秦因孝
公寵臣景監以求見孝公孝公既見衛鞅語事良乆孝
公時時睡弗聽罷而孝公怒景監曰子之客妄人耳安
足用邪景監以讓衞鞅衞鞅曰吾説公以帝道其志不
開悟矣後五日復求見鞅鞅復見孝公益愈然而未中
㫖罷而孝公復讓景監景監亦讓鞅鞅曰吾説公以王
道而未入也請復見鞅鞅復見孝公孝公善之而未用
也罷而去孝公謂景監曰汝客善可與語矣鞅曰吾説
公以霸道其意欲用之矣誠復見我我知之矣衞鞅復
見孝公公與語不自知䣛之前於席也語數日不厭景
監曰子何以中吾君吾君之驩甚也鞅曰吾説君以帝
王之道比三代(比必寐反説者以五帝三王之事比至/孝公以三代帝王之道方興孝公曰太)
(乆逺吾/不能)而君曰乆逺吾不能待且賢君者各及其身顯
名天下安能邑邑待數十百年以成帝王乎故吾以彊
國之術説君君大說之耳然亦難以比徳於殷周矣孝
公既用衞鞅鞅欲變法恐天下議己衞鞅曰疑行無名
疑事無功且夫有髙人之行者固見非於世有獨知之
慮者必見敖於民(敖五/到反)愚者闇於成事知者見於未萌
民不可與慮始而可與樂成論至徳者不和於俗成大
功者不謀於衆是以聖人茍可以彊國不法其故苟可
以利民不循其禮孝公曰善甘龍曰不然聖人不易民
而教知者不變法而治因民而教不勞而成功縁法而
治者吏習而民安之衞鞅曰龍之所言世俗之言也常
人安於故俗學者溺於所聞以此兩者居官守法可也
非所與論於法之外也三代不同禮而王五伯不同法
而霸智者作法愚者制焉賢者更禮不肖者拘焉杜摯
曰利不百不變法功不十不易器法古無過循禮無邪
衞鞅曰治世不一道便國不法古故湯武不循古而王
夏殷不易禮而亾反古者不可非而循禮者不足多孝
公曰善以衞鞅為左庶長卒定變法之令令民為什五
(或為十保/或為伍保)而相收司連坐不告姦者腰斬告姦者與斬
敵首同賞匿姦者與降敵同罰民有二男以上不分異
者倍其賦(民有二男不别為活/者一人出兩課)有軍功者各以率受上爵
為私鬬者各以輕重被刑大小僇力本業耕織致粟帛
多者復其身事末利及怠而貧者舉以為收孥宗室非
有軍功論不得為屬籍明尊卑爵秩等級各以差次名
田宅臣妾衣服以家次有功者顯榮無功者雖富蕪所
芬華令既具末布恐民之不信己乃立三丈之木於國
都市南門募民有能徙置北門者予十金民怪之莫敢
徙復曰能徙者予五十金有一人徙之輙予五十金以
明不欺卒下令令行於民朞年秦民之國都言初令之
不便者以千數於是太子犯法衞鞅曰法之不行自上
犯之将法太子太子君嗣也不可施刑刑其𫝊公子䖍
黥其師公孫賈明日秦人皆趨令行之十年秦民大説
道不拾遺山無盗賊家給人足民勇於公戰怯於私鬬
鄉邑大治秦民初言令不便者有來言令便者衞鞅曰
此皆亂化之民也盡遷之於邊城其後民莫敢議令於
是以鞅為大良造將兵圍魏安邑降之居三年作為築
冀闕宫庭於咸陽秦自雍徙都之而令民父子兄弟同室
内息者為禁而集小都鄉邑聚為縣置令丞几三十一
縣為田開阡陌封疆(南北曰阡東西曰陌按謂驛塍也/疆音彊封聚土也疆界也謂界上)
(封記/也)而賦税平平斗桶權衡丈尺行之四年公子䖍復
犯約劓之居五年秦人冨彊天子致胙(音左/故反)於孝公諸
侯畢賀其明年齊敗魏兵於馬陵虜其太子申殺將軍
龎涓其明年衞鞅説孝公曰秦之與魏譬若人之有腹
心疾非魏并秦秦即并魏何者魏居嶺阨之西都安邑
與秦界河而獨擅山東之利利則西侵秦病則東收地
今以君之賢聖國賴以盛而魏往年大破於齊諸侯畔
之可因此時伐魏魏不支秦必東徙東徙秦據河山之
固東鄉以制諸侯此帝王之業也孝公以為然使衞鞅
將而伐魏魏使公子卬將而擊之軍既相距衞鞅遺魏
將公子卬書曰吾始與公子驩今俱為兩國將不忍相
攻可與公子面相見盟樂飲而罷兵以安秦魏魏公子
卬以為然會盟已飲而衞鞅伏甲士而襲虜魏公子卬
因攻其軍盡破之以歸秦魏恵王兵數破於齊秦國内
空日以削恐乃使使割河西之地獻於秦以和而魏遂
去安邑徙都大梁(從蒲州安邑徙/汴州浚儀也)梁恵王曰寡人恨不
用公叔座之言也衞鞅既破魏還秦封之於商(於商在/鄧州内)
(鄉縣東七里古於邑也商洛縣在商州東八十/九里本商邑周之啇國按十五邑近此三邑)十五邑
號為商君商君相秦十年宗室貴戚多怨朢者趙良
見商君商君曰鞅之得見也從孟蘭臯今鞅請得交可
乎趙良曰僕弗敢願也孔丘有言曰推賢而戴者進聚
不肖而王者退僕不肖故不敢受命僕聞之曰非其位
而居之曰貪位非其名而有之曰貪名僕聽君之義則
恐僕貪位貪名也故不敢聞命商君曰子不説吾治秦
與趙良曰反聽之謂聰内視之謂明自勝之謂彊虞舜
有言曰自卑也尚矣君不若道虞舜之道無為問僕矣
商君曰始秦戎翟之教父子無别同室而居今我更制
其教而為其男女之别大築冀闕營如魯衞矣子觀我
治秦也孰與五羖大夫賢趙良曰千羊之皮不如一狐
之掖千人之諾諾不如一士之諤諤武王諤諤以昌殷
紂墨墨以亾(以殷紂/比商君)君若不非武王乎則僕請終日正
言而無誅可乎商君曰語有之矣貎言華也至言實也
苦言藥也甘言疾也夫子果肯終日正言鞅之藥也鞅
將事子子又何辭焉趙良曰夫五羖大夫荆之鄙人也
(百里奚南陽宛/人屬楚故云荆)聞秦繆公之賢而願朢見行而無資自
粥於秦客放褐食牛期年繆公知之舉之牛口之下而
加之百姓之上秦國莫敢朢焉相秦六七年而東伐鄭
三置晉國之君一救荆國之禍發教封内而巴人致貢
施徳諸侯而八戎來服由余聞之欵闗請見五羖大夫
之相秦也勞不坐乗暑不張葢行於國中不從車乗不
操干戈功名藏於府庫徳行施於後世五羖大夫死秦
國男女流涕(音/体)童子不歌謡舂者不相杵此五羖大夫
之徳也今君之見秦王也因嬖人景監以為主非所以
為名也相秦不以百姓為事而大築冀闕非所以為功
也刑黥太子之師𫝊殘傷民以駿刑是積怨畜禍也教
之化民也深於命民之効上也㨗於令今君又左建外
易非所以為教也君又南面而稱寡人日繩秦之貴公
子詩曰相䑕有體人而無禮人而無禮何不遄死以詩
觀之非所以為夀也公子䖍杜門不出已八年矣君又
殺祝懽而黥公孫賈詩曰得人者興失人者崩此數事
者非所以得人也君之出也後車十數從車載甲多力
而駢脅者為驂乗持矛而操闟㦸者(顧野王云鋌也/方言云矛吴楊)
(江淮南楚五湖之間為之鋌其柄/謂之矜釋名云㦸格也旁有格)旁車而趨此一物不
具君固不出書曰恃徳者昌恃力者亡君之危若朝露
尚將欲延年益夀乎則何不歸十五都(都孫鞅封商於/十五邑故云十)
(五/都)灌園於鄙勸秦王顯巖穴之士飬老存孤敬父兄序
有功尊有徳可以少安君尚將貪商於之冨寵秦國之
教畜百姓之怨秦王一旦捐賔客而不立朝秦國之所
以收君者豈其㣲哉亡可翹足而待商君弗從後五月
而秦孝公卒太子立公子䖍之徒告商君欲反發吏捕
商君商君亡至闗下欲舎客舎客人不知其是商君也
曰商君之法舎人無驗者坐之商君喟然歎曰嗟乎為
法之敝一至此哉去之魏魏人怨其欺公子卬而破魏
師弗受商君欲之他國魏人曰商君秦之賊秦彊而賊
入魏弗歸不可遂内秦商君既復入秦走商邑與其徒
屬發邑兵北出擊鄭秦發兵攻商君殺之於鄭黽池
(黽池去鄭三百里葢秦兵至鄭破商/邑兵而商君東走至黽乃擒殺之)秦恵王車裂商
君以徇曰莫如商鞅反者遂滅商君之家
太史公曰商君其天資刻薄人也跡其欲干孝公以帝
王術挟持浮説非其質矣且所因由嬖臣及得用刑公
子䖍欺魏將卬不師趙良之言亦足發明商君之少㤙
矣余嘗讀商君開塞耕戰書與其人行事相類卒受惡
名於秦有以也夫
　
　
　
　史記正義卷六十八
