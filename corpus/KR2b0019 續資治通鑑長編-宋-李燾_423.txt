
　續資治通鑑長編巻四百二十一
　　　　　　　　　　　　　宋　李燾　撰
　　哲宗
元祐四年春正月壬申朔不受朝　邈川温錫沁男覺
勒瑪斯多卜為本族副軍主溪展為本族副都指揮使
軍主遵博斯吉為本族副軍都主並授銀青光禄大夫
檢挍國子祭酒兼監察御史武騎尉熈河經畧司奏自
果莊作過後來鄂特凌古并温錫沁累遣下項人將蕃字
出漢報乞通和夏國備見向漢用心勾當乞與推恩故
也(推恩字由據/曾肇制集)
庚辰以三佛齊國進奉副使胡僊為歸徳郎將進奉判
官地華加羅為保順郎將
壬午朝獻景靈宫
癸未范百禄趙君錫相度黄河利害還進對太皇太后
問河北苗稼盗賊如何人不饑否百禄等奏諸郡苗稼
甚廣人無凍餒盗賊亦息(去年十一月二日初使視河/百禄等言河不可回具去年)
(閏十二月末并此年/正月二十八日前)　右正言劉安世言臣近論列除
謝景温權刑部尚書不當今踰半月未䝉施行按景温
天資姦佞素多朋附熈寧中王安石用事之日擢為知
雜御史是時蘇軾方忤安石景温迎合其意輙具弹奏
謂軾丁憂歸蜀乘舟商販及朝廷下逐路監司體量事
皆無實章惇以開拓疆土不次進用景温為湖南安撫
使又欲附㑹乞於徽誠等州建置城寨一開邉隙今已
十年有不貲之費無秋毫之利徒使湖南湖北及廣西
接境州縣常被蠻冦未嘗休息止為進身之計不顧國
家之患附下罔上孰甚於此神宗初行官制首用景温
為禮部侍郎王安禮為尚書右丞乃景温之妹婿謟事
安禮隂刺上㫖奏䟽指陳邉務其言皆先帝日逐與大
臣謀議機宜之論景温借為已説僥倖稱㫖縁所論之
事非他人所能預聞上既疑安禮漏省中之語又怒景
温交結執政遂以本官出知潭州縁景温與韓縝正是
姻家元祐之初縝為宰相首自髙陽召歸亟加職名尹
正京邑及嬖人子弟縱酒犯法景温釋而不問為臺察
所糾朝廷送大理寺取勘方正其罪又於瀛州以女巫
自随置之郡下日令子弟考問禍福小人乘勢惑亂愚
民又為言者所發而韓縝方為執政遂薄其責止罷開
封知蔡州曾未席煖復徙潁昌既辭成都之行仍竊揚
州之鎮中外之論固已不平况顧臨見任刑部侍郎即
是本曹元不闕官兼先帝建官之初刑工二部尚書皆
不並置今來忽降新法創添權官搢紳之間徃徃竊議
以謂大臣將援引私黨故更張此制而景温之名預為
衆人所料盖以執政之内有親有舊私分深厚常欲提
引是以權官之詔墨未乾而景温之除書已下使朝廷
威福之柄皆為外人窺測甚可懼也近者髙士英除權
工部員外郎陛下猶以為因人撓法别授差遣今執政
欲引親舊而先改國制五日之内首擢景温上不奉承
陛下之美意下無以慰多士之公言倖門既開進者日
濫臣雖愚闇實為聖朝惜之伏望陛下詳覽臣奏速降
指揮收還景温新命依舊與外任差遣仍詔三省罷尚
書權官之法庶存綱紀以抑僥倖詔謝景温别與差遣
(景温以元豐五年四月除禮侍十/一月出知洪州此云潭州恐誤)又言臣近嘗論奏景
温差除不當及乞罷尚書六曹權尚書之制日近雖聞
收還景温之命而權官之法未䝉指揮不避煩凟再具
論列臣伏尋典故都省令僕之次即列八座位貌崇重
實亞執政茍無其人則闕之不常置也先帝改命之初
惟吏部之外他曺長官多不並建但以侍郎主行未聞
闕事考之前代亦不見有權尚書之品而遽兹創立義
實未安臣竊謂侍郎之資望最深者其拜尚書自允公
議今若加以權字即是未應正除以不可假人之名授
非所當得之士欲望中外壓服堂陛尊嚴何可得也倖
門一開進者日濫臣雖愚暗竊為聖朝惜之况國家經
費不充正務裁省而反無名設官增益厚禄則是朝廷
政事自相違戾伏望聖慈詳此事理明敇三省罷尚書
權官之法貴無虚授以重國體又言臣近嘗論列謝景
温除權刑部尚書不當比聞已得聖㫖别與差遣今踰
浹旬未覩明降指揮搢紳之間皆謂景温差除全出宰
臣范純仁之意竊慮九重髙逺無由知外議之詳輙具
開陳上禆聖覽臣聞謝景温與范純仁韓縝素來相結
號為死黨而景温姦邪附㑹罪状極多臣於前䟽已略
言之矣昨在開封又以私暱為言者所劾出知蔡州二
年之間三易差遣而貪進之心殊未厭足屢遣親宻敦
廹純仁直露私求欲得八座純仁勇於効力愛有所忘
不恤人言先改國制近者忽降詔㫖六曹尚書並置權
官士大夫素知純仁與韓謝二族私分深厚見其無名
變法逆料必引景温五日之間除書果下挾情亂法一
至於此且陛下用文彦博為平章軍國重事所總政事
定格差除尚書已上自合同議昨者創立權官及除景
温彦博初不預謀不知三省安敢輙廢定格議者皆謂
吕大防等明知不協士論而重違純仁之意是以雷同
詭随不能拒止純仁既已逼脅同列又欲陵蔑彦博但
令吏人以除目就第呈知未嘗禀其可否意彦博沮難
故不與共同商議止於此日便具進呈彦博以外議沸
騰遽出造朝遂得追寝純仁尚忿形於色屢發躁辭且
云待教辭免即行寝罷彦博又折之曰此朝廷之事執
政豈可通私意教他辭免此語即時傳播聞者無不駭
愕純仁雖屈於正論而終欲遂非無故遷延不追前命
盖欲景温赴闕更為别營差遣以朝廷之公器為死黨
之私恩有以見純仁事上不忠操心不正力進姦慝妄
改憲章若不辨之以早異日必敗國事况純仁憑藉門
閥素無他才矯情飾詐善取名譽乆在閒局時以為賢
一入樞庭固已改節陛下即政之初罷青苗免役之法
及司馬光乆在病告純仁遽以國用不足為言復使州
縣俵散青苖天下之人莫不疑惑光既視事争於上前
極言論列方得寢罷此事甚近陛下當悉記憶光未薨
半月之前嘗與臣言純仁自為執政言行反覆隂懐顧
望止為全身之謀以名取人其弊至此盖光見其姦狀
漸露心實悔之業已薦延未能遽罷使光存至今日必
不容純仁乆處廊廟臣竊惟陛下富於春秋太皇太后
陛下不出房闥政事之柄仰成大臣尤是修明紀綱謹
守法度之日而純仁棄其素能背公向私惟陛下詳覽
臣言博採公議若未欲遽行罷免即望常加防察無使
専恣侵壊朝政則天下幸甚貼黄稱臣本欲上殿奏陳
適㑹左右省無諫官拘礙文法不得獨對臣既當耳目
之任日聞外議喧騰不敢不具奏知伏望聖慈詳察(實/録)
(於此載詔王鞏罷知宿州以御史論鞏資質浮淺貪贓/汚穢也按六年六月八日丙申乃罷宿州據劉摯叙鞏)
(本末則此時未除宿州也罷宿州/實在六年六月八日丙申今削去)　詔宗室右監門衛
大將軍士香特令祕書省試換以其進所業議論故也
甲申左司諫韓川為集賢校理權發遣潁州川既辭免
太常少卿又堅請補外以數言胡宗愈不聽故也(去年/閏十)
(二月十六日除少卿嘗同劉安世劾胡宗愈/第二十章載川所以罷諫職見三月七日)　詔夏國
遣人詣闕謝封冊將過界令逐路經略司諭沿邉兵將
官不得縱容人馬以探事為名入西界殺擄人口别致
生事　詔講筵官許依祕書省職事官例觀新樂賜聞
喜宴許依帯職人並赴從崇政殿說書顔復請也　右
正言劉安世言(按安世集有此章當是元祐四年事而/是年張燈如故實録去年亦不書愆雪)
(姑存/備考)臣伏見去冬以來時雪愆亢詢問四方亦多旱暵
關陜淮浙民已艱食物價翔踊日益增甚雖朝廷廣行
賑貸而嵗事失望荐饑可憂臣觀周禮大司徒荒政之
目十有二品救民之道最為詳備其九曰蕃樂盖嵗有
凶歉人君憫恤元元為之閉藏樂器而不作也禮曰雖
有凶旱水溢民無菜色然後天子食日舉以樂先王之
制具在方册聖明之主所宜留心伏望陛下繼天奉元
仁民愛物有年之瑞宜不絶書而雨雪失時人且狼狽
雖兩宫憂勞軫念無或少忘而逺方之民未見陛下至
誠惻怛之意今上元宻邇有司舉行常例猶欲張燈臣
愚欲望聖慈明諭執政特以嵗旱俾罷逰宴使四海之
内莫不戴陛下勤恤之徳庶㡬天人感通風雨時若天
下幸甚又言臣昨曾具劄子乞罷上元張燈竊聞尋以
降付三省而連日值假故執政未遑進呈每接賓客詢
訪中外利病皆言去嵗甚愆時雪來牟之望殊未可期
民將荐饑深可憂憫今外方郡縣或有災傷猶不放燈
著為令敇陛下子育黎庶以天下為家一夫不獲尚軫
聖慮而况關陜淮浙民已艱食凶荒遼逺所宜矜恤伏
望聖慈特降中㫖明諭聖意罷止游宴以答天變廣謀
賑貸用濟民生使覆載之間莫不衣被兩宫之仁徳天
人和同嘉氣自致惟冀留神省覽早賜指揮
乙酉幸凝祥池中太一宫集禧觀大相國寺御宣徳門
召從臣觀燈
丁亥詔以愆雨開寺觀
己丑詔坤成節進奉物色凖天聖八年九月故事留本
處止奉表附驛以聞　刑部員外郎劉賡知宿州
辛卯尚書左丞王存等奏(此據王存奏議四年/正月二十日上此)臣等竊
見朝廷遣范百禄趙君錫相度孫村回河及減水河利
害百禄已行相度條奏孫村不可回河為減水之河乞
罷孫村有害無利之役挪人工物料繕築西堤以䕶南
宫決口其說甚詳奏上今已多日朝廷尚未降指揮臣
等忝荷㧞擢實以河役大事所繫朝廷利害不小不敢
茍黙以圖自安上負二聖任使之意固當晝講夕思博
採兼訪欲以究見利害之實詳觀百禄等所陳利害及
論王孝先前後異同狂率之見較然明白可謂曲盡然
臣等竊慮人情論議鮮肯公心雖知已說不長終是遂
非䕶短所以孝先等狂妄難囬有誤朝廷臣恐孝先等
恥回河之說不可施行則必强為減水以盖前失臣等
推尋孝先所開減水河本欲以試回大河今既不可回
河不知安用減水或以謂河勢卧西多決西岸孫村不
可以回河且開減水河殺大河水勢可以免西決之患
臣等竊謂不然自河決北流元豐四年先帝即下詔云
河決小呉其東行故道已是淤髙理不可塞將來更不
修閉決口候見大河歸納去處合修立隄防令李立之
經畫聞奏自是未嘗大理隄防二三年來用王孝先之
說専欲自孫村回河不復更理西岸故南宫上下隄防
怯薄前此二年皆噎凌而決縁北流之河入地已深其
流順快只為不能增築西岸隄防所以連年潰決自孫
村興事兵夫之役者日二萬有餘八九月而止民夫之
役者日三萬有餘計一月而止總兵民之用力者無慮
數百萬輦運物料者又不在此數其於大河畧無所補
向使一二年前移此兵民之力以繕西岸則隄防完壮
南宫上下自不至再決今來劉何等奏南宫水口已奪
過河身八分范百禄等乞不行閉塞只理遥隄如此則
西岸不可不理既湏興西岸隄防之工又不免起孫村
減水之役兩役並興勞動轉甚假使盡役兵夫兵夫力
已困竭去年修河之役逃亡死損十有二三二聖哀矜
今嵗並令放免令下不日豈可復差若令用錢雇夫所
雇者衆應募數少必致官差雖以差雇為名其實抑而
强雇强雇之弊與差一般若令一例差夫則興發者衆
京西去秋大旱十室半饑監司方乞粟賑救本路夫力
必不可差則専差京東河北京東河北亦災傷連嵗去
秋雖有薄熟去處民力未甚舒甦譬如乆病之人才能
支扶履地而强之負重則必顛頓斃踣臣等熟計不若
速罷孫村減水之役専力以厚西岸隄防北流入地既
深其勢自然安帖公私之力可以不勞而就或以謂孫
村減水為河既北流則中國失險分減水勢使之東注
所以存中國之險且自河決小呉已及十年先帝不為
減水回河之議者豈謂中國之險可以失之盖雖北流
其入海之口猶在乾寧滄州之地漫水合界河入海相
度官范百禄趙君錫言之亦已詳悉兼上流之勢本在
中國非敵人所得而據昔日東流入海今日東北流入
海昔日横斷河北之地今日斜斷河北之地河北之地
皆吾中國所有其為設險一也敵人安能度越大河以
用吾之險哉但近世習見大河自澶淵而横斷河北遂
以為不如此中國失險非京師之利臣等雖至愚決知
今日大河東北入海未失中國之險或以謂不為減水
分減水勢使之東流則塘濼有漫水淤澱之虞臣等聞
古今河道北流之處自商胡之決早已淤澱信安以西
河水不到自無淤澱之患假使能全回大河北去斷流
昔日淤澱之地方且反為邉患今開減水河而欲望北
流之河全無淤澱亦已難矣臣等愚見以謂既不能回
河而尚開減水以分水勢不止於目前有枉費公私財
力之勞而於大河及沿邉塘濼全無所補抑將開後日
無窮之患自大河北流毎年差夫科買物料尚不能完
固沿河隄防使之不決今又增孫村一河名為減水水
既分流則泛漲之時溢沿河兩岸去海口各六七百里
舊約五千餘埽毎年逐埽各湏預積物料差夫修固此
後年年不得休已是一河未能處置而别生一河枉費
工料遺患於河北生靈豈有寧日伏望聖慈採百禄君
錫等相度到利害之實深察孝先前後異同誕妄博採
衆論以喻物理特降宣諭依百禄等所請罷回河并減
水河之議放散所辟官吏抽囬諸路催促物料使臣令
河北轉運司専領河事以年例兵夫物料修立西隄其
新河并南宫水口被水衝渰州縣有合改移處置事件
並詳范百禄等所議經畫聞奏所貴河北京東公私稍
獲蘇息臣等職任丞轄忝荷二聖顧遇事有所見不能
竭盡以補聰明之萬一死有餘罪所以不憚冒凟之責
以盡其愚貼黄見今修河司官吏㡬百餘人諸州催促
物料使臣四五十員工部毎數日一次檢舉催督即諸
路騷擾可知理湏早行放罷抽回臣等預聞國論職事
自合如此商量然猶不免區區冒煩聖覧者實欲上禆
聰明之萬一伏望二聖特垂採擇如臣等所言實有可
取只乞因輔臣奏對之際特賜聖諭早令依百禄君錫
之議罷回河減水之役不獨臣等之幸乃天下之幸也
(二十八日罷回/河及修河司)　司空平章軍國事吕公著言臣以足
疾乆在假告未獲入侍軒墀竊以大河北徙自近年水
勢潤下以成河道昨來為議論不同湏至更遣官按視
今據范百禄趙君錫同相度得見今北流深入地中雖
有冀州南宫決溢尋復還河益見河勢就下不能為大
患其故道髙仰不當開治可以省朝廷百萬之費休息
得數路民力既合天時地利下慰輿情伏望陛下特與
主張免致公私勞匱(公著家傳云百禄君錫既復命旬/日執政未能决公著乃上此奏)
癸巳著作佐郎兼侍講司馬康充修神宗皇帝實録檢
討官　龍圖閣直學士提舉醴泉觀兼侍講孫覺免侍
講依舊提舉醴泉觀免朝參覺以疾請也(三年九月十/六日罷中丞)
(除龍直提觀侍講政目三年九月十六日孫覺龍直/提宫侍講此月二十八日孫覺除龍直醴泉放見謝)
詔開封府妨礙公事體小者送戸部取勘以刑部言大
理寺右治獄廢故也　詔寺監屬官庫務官若職事有
合赴左右司郎官㕔商議者明具合議事報左右司呈
禀執政得筆方許赴　龍圖閣直學士大中大夫知鄭
州王克臣卒
甲午詔州縣當水陸之衝者監司守令非假日並禁謁
著為法
乙未監察御史王彭年言吏人以勞責減年出職入流
太濫增添請受費用太冗乞付有司立法詔吏部戸部
相度以聞　考功員外郎孫路言康古寨新踏寨基未
便事理有三其一地形側峻南帯髙阜戎馬可以下臨
二土脉乾燥夾砂不可加板築三寨基内新開四井止
是智固河内滲水别無泉源緩急必見闕用詔劉舜卿
相度具利害以聞如於邉情事力未便可修移增築即
將智固勝如兩堡量遣人守據以示中國邉地無使賊
人異日以無人守戍指為不係漢地　詔石州葭蘆呉
堡二寨弓箭手所貸錢斛限三年為六料随二税送納
從同管勾河東沿邉安撫司公事郭宗顔請也　詔成
都府路見管鹽井一百六十餘井立為定額不問大井
及卓筒並不禁止若遇鹹泉枯竭許於元井側近開卓
取水以補元額井數依條差官㩁定認納課例其枯竭
元井却行棧閉仍不得創於他處及額外增添開卓先
是御史吕陶論列陵井監嘉州等處鹽井利害下轉運
司相度故有是詔
丁酉朝奉郎直龍圖閣范育為光禄卿　詔故端明殿
學士范鎮本家不曾陳乞前致仕恩例遺表外特與恩
澤一名　詔春秋銓試合格人上等不得過一人無則
闕之中等每百人不得過五人以監察御史王彭年言
每嵗承務郎小使臣及選人並等第推恩至有賜出身
其次循資减年或占射差遣或不拘名次注官推恩太
優故也　詔京東路捕盗賞錢五分支提刑司場務錢
餘令轉運司應副諸路凖此　詔太師文彦博男保雍
丁母憂每遇入朝許令孫男扶掖
戊戍今後臣僚用冠帔改換醫人服色者不得換紫
荆湖北路都鈐轄轉運司言蠻賊㓂澧州義鏁舖故抛
下文字意望招安給賜真命劵歴若堕其計恐逺近蠻
人觀望欲召正副都頭覃文懿等并都誓主彭仕誠嚴
行約束如更透漏蠻人入省地作過責認勒住半年或
一年請受所貴邉境安帖不致生事從之　詔温錫沁
妻轄索諾木布摩特封縣君月給絹茶各有差從權發遣
熈河蘭㑹路經略司公事劉舜卿請也　范百禄趙君
錫等既面奏河不可回乞罷修河司旬日不報於是又
奏䟽曰臣等聞治水之道無他惟在順其就下之性而
已禹行其所無事是以能成萬世之功或反禹之所為
此鯀之所以致敗也竊謂本朝河決必塞已塞復決未
嘗復回於故道也今河行大岯之西至於大陸分注木
門由閻官道㑹獨流口入界河東歸於海合禹之迹前
人所欲為而不可得者也元豐以前未有回河之論八
年之後乃有一王孝先俞瑾輩敢妄議回河孝先身為
水官無容不知有此臣既按視究見利害而大臣廷議
踰月未決臣竊惑之伏惟太皇太后陛下皇帝陛下仁
心侔天地利澤施四海周旋曲盡無一闕政每聞一處
灾傷盗賊惻怛不忍動於天顔是以五年之間中外䝉
徳懽忻鼔舞不可勝紀若今來萬一議論試輙為之則
非徒河不可回回之必有大害臣恐數路半天下之生
靈財困力弊國家諸路常平司封樁錢物立見耗竭民
間誅求既廣嗟怨者多和氣一傷水旱亦至當是之時
流亡盗賊無所不有而公私匱竭責將安歸臣實寒心
不知議者何以不决昔周靈王時榖洛二水鬬將毁王
宫王欲壅之太子晉力諫以為不可懃惓反覆幾二千
言大抵止以共鯀為戒禹四岳為法而曰天所崇之子
孫或在畎畝由欲亂民也畎畆之人或在社稷由欲靖
民也其靖亂之效逆順之理炳如日月昭示萬世追原
太子晉尊愛君父之心謂自后稷以來迄文武成康而
僅克安民由厲王而下基禍十五世惟民不静以為王
業之憂直以壅塞榖洛乃周家福祚興廢短長之所繫
古人尊愛君父之心切至如此臣按榖洛二水纔及黄
河百分之一榖洛猶不可壅以其繫周家之廢興况黄
河百川之伯四瀆之最尊者乎今人欲壅之非見侮則
是愚且狂矣詩云今此下民或敢侮予孟子云能治其
國家者誰敢侮之今國家無事一妄人議論直敢以數
百千里之外朝廷所不見自古所難成之事致害天下
伯鯀之誅止因稱遂共工之過壅防百川稽舜之政治
殛二凶而咸服盖以為髙髙下下乃天地之性若髙者
强之使下下者强之使髙則是逆天地之性逆天地之
性則必害天下之生民蠧天下之生物自古以來未有
如此而能成功立事興利除害者也昔堯於鯀得非始
信其言與四岳之薦乎及至九年績用弗成而徒汨陳
五行反為大害乃悔而更之廢父興子才及四載而禹
告成功今考書傳載籍禹之所為止於随山濬川髙髙
下下者行其所無事而已未聞有逆折洪流使回故道
之事也且孝先以即目大河港勢方順欲趁今年囬河
必望朝廷半年之間逐急計置五千萬物料臣竊計此
數决不可置場收買必湏科配六七路百餘州軍騷擾
七八百縣百姓文符急於星火期㑹比於軍興鞭笞峻
刑枷錮滿道臣聞河朔父老說徃時六塔閉塞北流民
間見錢五百文方了得一束梢草審如此言生靈何罪
况今京西陜西連嵗不稔老㓜相携流離道路縣官拯
救常苦不給而又將來閉塞北流之際全藉人力衆多
是時役夫不知幾何萬數臣等昨來移文㑹到諸處終
不報答人情觀望此可見矣臣等請停罷修河司以來
將近一月上殿面奏亦已旬餘寂然未聞朝廷行下中
外竊議以為河論未決人莫不疑怪臣惶恐待罪不知
所裁又况元豐四年小呉河決未兩月而神宗皇帝神
機睿斷不下堂而見萬里之外順天地髙卑之性知百
川脉絡之理明詔中外藏之有司其大畧曰故道已是
淤髙理不可復自今更不閉塞於是逺近心服人無異
論今孝先等乃敢横議違戾先帝明詔意欲旁縁以自
進爾伏望睿慈亟罷修河司以省大費正孝先之罪以
眀典刑則天下幸甚貼黄臣竊以壅防百川古人所忌
周太子晉力諫靈王壅榖洛二水之事是也况黄河百
川所聚乃天地之脉絡豈有以人力多寡擗約不順其
性乆之而不致患害者臣等考古驗今灼見不便區區
愚心既知其如此夙夜憂惶不敢緘黙乞賜聖鑒特逹
施行又貼黄臣等昨相度利害奏聞後方始知得元豐
四年曾降上件詔劄尋即移文通利軍等處取㑹録到
合具奏聞䟽入即乞付外(此據百禄等奏藁增入奏云/臣等乞罷修河司將近一月)
(上殿面奏亦已旬餘按百禄等上殿在正月十二日其/乞罷修河司在去年十二月今參酌附正月二十八日)
(罷回河前百禄此奏云臣等昨相度利害奏聞後方知/元豐四年有詔尋移文通利軍録到盖與此奏同上又)
(在正月二十二日癸巳後也今本傳乃云至黎陽閲舊/牘得之恐失事實今不取本傳大抵因行狀但取行文)
(順便不究先後耳尚書省問百禄等行/狀亦附使歸今依實録載四月十八日)
己亥詔罷回河及修減水河(此據范百禄元祐八年正/月末奏云四年正月二十)
(八日准勑罷回河云云政目二十八日相度河官范百/禄趙君錫言東流髙仰北流順快無如北流經乆為便)
(奉聖㫖罷孫村口回河/及减水并開修河司)先是御史中丞李常言臣伏見
朝廷以河決大呉民被其患遂取獻議者之言或欲開
澶州已淤之河或欲自孫村口導還故處今以澶州河
身至狹決不可復疑孫村為可納還水勢遣使鳩工自
春徂秋所以勞人動衆盖不少矣未見小效而財欲殫
人已敝今又欲廣備物料大興夫役修元防置生隄約
為必復之計臣竊以為惑矣臣元祐初年常䝉任使相
視河事臣自白馬津夾河徃復行七千餘里㡬至河流
入海處升髙下下以水平視地知孫村地髙岸廢隄防
俱壊無可還之理已嘗具奏上聞雖臣愚昧不足與講
大河利害然不猶愈於未嘗目視而聽浮說者耶今河
流未有可復之勢而修舊防千餘里將用民夫千百萬
工民間凡雇一夫不减二十千積而計之民力其可支
耶去年京東河北大饑甚者至人相食朝廷發常平粟
賑濟不足又繼以上供米數十萬斛今年麥粟稍收飢
乏之人方有生意而欲耗竭民財事無功之役臣未知
所以處此為何如也今者山東河北盗賊數起濮州之
盗張旗育馬數十為羣以入鎮市殄滅未聞而耗民財
力納之饑寒之域饑寒切身不相率而為盗者未之有
也借使有益於河流猶可冀幸况萬無一補而恬不知
慮何也河之不可復臣元奏盡之矣比者轉運司謝卿
材所陳亦頗中理欲望聖慈斷以不疑下半紙詔以弭
不測之患倘執而不變臣恐致禍之大有甚於河流者
臣愚短樸拙陛下推擇於衆彦之林而付之中司今目
覩大害其狀灼然黙而不言罪在不赦(常元奏/當考)又言臣
伏見孫村口回河之役乆講未決臣前日劄子述利害
稍詳慮未以臣言為然敢再此敷陳願賜省覽檢㑹元
豐四年六月劄子稱奉聖㫖河決小呉埽東所行河道
已是淤髙理不可塞將來更不修閉決口候見大河歸
納去處應合修立隄防令李立之經畫聞奏竊以元豐
四年到今七八年矣方是時已言河道淤髙理不可塞
况今日耶其時河初西北流行注之平地與舊道髙下
已是相逺先帝豈不察之詳慮之深而降此指揮訪聞
今來河已成槽勢益就下激之使仰髙而行臣見其必
不可也今卿士講於朝民庶議於野以此役為可興者
寡矣而朝廷之意尚期以庶幾可復曠日持乆猶豫未
決臣愚以謂此一河事耳按圖視地利害可明矧成敗
之機晦而未兆且大於此者乎伏望聖慈早降指揮寝
罷以安羣疑臣非敢以嘗議大河而執為此說今博訪
人言深度事勢以禆聖政救患害於未然弭譏誚於他
日伏望特賜採納先帝時曹村決鳩工積材随以閉塞
見其有可塞之理故也後來小呉隄破塞之随決遂不
復塞見其勢必不可復耳遂有前項劄子指揮且一小
呉口猶不可强閉而欲於大河中作生隄截水勢以入
增髙之處其為不可明矣又言復見回河之役至今未
降寝罷指揮臣已兩具劄子陳述利害甚明朝廷執而
未允臣以謂縱令有可復之勢在今日猶為未宜况決
無成功之理常聞唐太宗欲封禪魏徴以為不可曰且
借喻於人人有十年長患病治方愈便欲令負米一石
日行百里必不可得今舉大役夫力之衆必出於民靈
平之役甞起六七路民夫况今修千里隄防截大河使
歸故處不知㡬路民夫若干物料可以濟用河北京東
皆殍亡之餘京西淮南悉窮空之後今來方被徳澤稍
有生意一旦以無功之役耗其財力自古亂亡必因盗
賊盗賊所起必由疲弊民力秦長城隋伐遼是也伏望
陛下奮以獨斷降㫖寝罷無貽後患(常作中丞在三年/九月十六日言此)
(當是九月末十月間既不得其時因罷/回河乃附此仍著先是字更徐考之)范百禄等既還
自河上常又言臣伏見范百禄等相視黄河已見得不
可還復故道利害甚明而修河司尚未降指揮廢罷訪
聞本司見今辟官一百餘員請受供給不少役過兵夫
六萬三千餘人計五百三十萬工約費錢粮四十萬許
貫買物料已費七十餘萬貫用過條束二百九十餘萬
今不即廢罷枉費日滋欲望早降指揮其王孝先等妄
有建議上惑朝聽枉耗國財伏乞重行降黜嚴示懲戒
右正言劉安世言臣伏見南宫決口今來已未有隄備
漲水在近權住閉塞直候將來隄防成立物料齊足方
謀興功雖日下茍安未敢輕論然詢之輿議竊有可憂
須至開陳乞賜詳覽臣訪聞南宫之決今已累月適遭
亢旱水勢甚平萬一秋夏之交山水泛濫與大河相合
奪過河身一向西流則深山以下必被其患今事勢已
急尚未見朝廷如何擘畫此不可不預為之慮也議者
又謂將來若理西堤須留九門以道西山之水使河門
太小則勢必擁遏入納不快河門稍大則黄河暴漲却
致出泄三者之說皆不免與民為害而又修南宫水後
亦未保他處終無再決之患向去人使道路若有侵占
阻滯國信徃來未委如何處置欲望聖慈詳此事理専
委都水使者與本路監司子細相度其的確委得不致
有前後患害畫一條例結罪以聞庶得利病之實不誤
國事(南宫之決今已兩月當/考其的時附見於此)左諫議大夫梁燾右正言
劉安世等言(安世等奏不得其/時今并附李常後)訪聞大河西潰今已累
年汗漫散流無復河道故去嵗冀州南宫未閉信都又
決繼而大名宗城中埽又決近日復有焦家隄之患則
北流利害灼然可見今欲全復故道議者以謂新修理
水隄亦未髙闊自大名之東埽岸乆已廢壊雖南有横
隄頗為堅實然上卑下薄恐不足恃而又故河未嘗濬
治一旦遽決梁村孫村口放水東流可以分減目下漲
水欲使還復故道未易能也盖大河重濁其流稍緩旋
即淤填今梁村口循理水隄而下水去堤面才五六尺
至孫村口水與隄平兩處下埽僅免決溢或聞只是分
過大河三四分水但恐因循浸乆積淤日增將來閉塞
北流併使東注地勢髙仰壅遏難通則横隄以南金隄
以東決須受害臣等竊謂河事素來論議不一遂致中
輟今水官既奮然敢為固有足取然臣等雖知有可成
之功恐不免欲速之弊盖舊河不曾䟽濬而向下隄埽
全未完葺遽決梁村放水理有未安况今日已後水勢
漸小淤填浸多萬一更壊舊河不能還復則是前功盡
棄進退被患為今日之計實可重惜伏望聖慈詳此事
理明詔都水官吏及本路監司協力盡公講究長䇿廣
為儲備增固舊防庶使東流必有成績乃河朔生靈之
幸貼黄舊河在大名東水勢丁字正衝馬陵口折向東
復西直注小張口兩處視大名各止及五六里毎嵗漲
水岸至危急馬陵之東元有開撅直河乆已淤廢今來
欲復東流亦乞再開上件直河以紓大名之患(貼黄以/梁燾集)
(增/入)又言臣伏見朝廷欲回大河使歸故道採之輿議頗
有異同今之言北流以謂廣占民田大破省稅壅遏西
山之水為深趙瀛莫之患吞併御河絶邉城轉餉之利
淤填塘泊北使道梗而又隄防卑薄全不足恃故今嵗
之間四次決溢(今嵗恐合作一嵗更詳之四決/即南宫信都宗城焦家隄也)臣再三
推考實有如此之患是以議欲復東流然而自小呉之
決乆不閉塞大河故道地形髙仰元堤廢壊徃徃斷缺
所植林木發掘已盡昔日之備百無一二若河流果然
東去不免後患故論者皆欲先葺舊防䟽鑿故道人功
物料悉令具足然後乘春夏暴漲之勢而順導之方有
可囬之理昨來都水官吏思慮不審惟務速成既未嘗
完繕廢堤亦不聞濬治故道乃於水勢向衰之際妄引
東注臣聞止是減得四分以來漲水才至復槽遽已斷
流縁自來河水稍緩即有沙淤故瀕河之人皆咎都水
官吏以謂輕開梁村堙塞故道非特不能紓一方之患
而反淤壊舊河此尤可重惜也今朝廷舉不貲之費廣
儲薪石調發兵夫必數十萬勞民耗國無大於此而典
領之人終不敢保河之必回依違觀望僥倖萬一臣竊
憂之伏望陛下明詔執政熟講事理大河決不可回則
乞早降指揮便令罷役博選通習水事之人就今所行
子細相度别為長乆禦備之計若必欲使趨故道則乞
令都水及修河司官吏條具兵夫物料的確合用之數
指定於何處放水自何月日興工至何時了畢委得不
致誤事結罪以聞異日成敗用行誅賞使茍簡之吏莫
敢誕謾而利害明白中外不疑大衆大役不妄舉動惟
冀特留聖慈早賜施行(燾集/無此)燾及安世又言臣近日延
和殿進對伏䝉宣問大河次第臣尋具所聞利害悉已
面奏退而思之有未盡之意輙復論列上禆憂勤之萬
一臣竊謂自小呉之決今已八年澶州之東地形髙仰
而又隄道廢壊未有完葺林木剪伐靡有孑遺今若不
繕舊防增浚故道一旦河勢全奪東去而下流禦備殊
未有涯脫或踈虞何以救備其可慮者一也臣聞昨來
沙堤之破北京官吏科配梢草調發丁夫期㑹嚴峻甚
於星火民間勞敝固已不堪今回大河計其薪芻之費
恐湏百倍於前日雖朝廷已降指揮禁戒騷擾而有司
茍避督責急於辦集名為和買實是抑配若欲來嵗興
工恐日月逼促地産有限物價踊貴重困民力其可慮
者二也臣愚欲望聖慈更切熟計明詔執政參議至理
若東流有可成之功即乞謹擇官吏委任責成寛假嵗
月無求近效應修河所須之物並量價直只令和買不
得擾民如有違犯重行降黜俟三二年隄防完固薪石
具備公私之力皆有餘裕然後察水勢之所向而順導
之庶㡬横流可回生民受賜比之輕信浮薄之論妄舉
莫大之役校其得失固不侔矣唯冀特留聖慮早賜施
行(梁燾集此/係第二奏)安世又言臣伏見大河西潰今已累年朝
廷屢遣使者與都水官及本路監司同共按行固已詳
熟而利害紛紜訖無定論臣聞自商胡之決踰三十年
河淤東髙勢必西徙所以連嵗泛溢旋塞旋潰理有必
至無可疑者而王孝先等建議乃欲回復洪流使歸故
道所用人工動以億計薪石糧器又數千萬國費民勞
莫大於此或聞孝先等奏章顯言新開直河若有淤填
乞不坐罪則是妄興大役以徇偏見又慮緩急水勢不
應則先入姦言莫肯執咎誕謾自便輕侮朝廷操心如
此何足倚辦書曰汝則有大疑謀及乃心謀及卿士謀
及庶人謀及卜筮盖聖人作事謹始不敢自用而廣謀
從衆以求合於天心也今將動大衆起大役而廟堂之
上䇿非素定付之一二庸人肆為臆說治一横隄已費
五百餘萬復千里之故道又將若何茍暫費而永寧固
不足吝今建議之臣猶不自保則生民之膏血何負於
此輩而恣聽其輕費乎况謝卿材與張景先同為一路
監司而二人之論自不相合恐非詢謀僉同之道伏望
聖慈博選深知河事之人再令經度參以李陲孫民先
之書擇其可用俾干繫官吏條析利害結罪以聞然後
付之執政擇定一議所貴慮無遺䇿不貽後悔於是回
河及修減水河二役皆罷(此奏係安世集第五奏當在/三年冬燾集無此奏劉安世)
(盡言集有回河五奏其二奏與梁燾同今附李常後四/張景先以元祐二年十二月自京東漕改河北四年)
(月自河北改陜西安世第五奏云景先與謝卿材同為/一路監司則此奏必在四年四月已前又累奏不及遣)
(范百禄等則或恐在三年十一月以前也姑附詔罷回/河後  焦家隄趙瞻奏亦及之一嵗四決當細考大抵)
(新舊録載河事殊不詳也王孝先乞不坐罪蘇轍奏亦/及之不知召王孝先等到三省樞宻院果是何時三年)
(十一月二/日可考)　詔均定東南諸路鹽價下逐路轉運司施
行　資政殿學士知鄆州蒲宗孟知河中府龍圖閣待
制知河中府王震知鄭州
辛丑詔蒔竹縣防托并荆湖南路安撫謝麟將帯随行
兵員外楊光銜下山丁防托人以冬寒暴露日乆令轉
運司比類廂軍例等第特支
