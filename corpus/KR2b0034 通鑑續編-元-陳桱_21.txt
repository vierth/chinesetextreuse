
　通鑑續編卷二十
　　　　　　　　　　　　　　元　陳桱　撰
(辛/未)四年(金大安三年年夏神宗遵頊光定元年/太祖皇帝六)春三月
　臨安府大火(火二日乃滅官寺多焚延及太廟詔遷/神主于壽慈宫火息乃還太廟省部皆)
　(寓治/驛寺)西域哈喇婁部降于蒙古○夏四月蒙古侵金
　金使鈕祜禄哈逹乞和蒙古不許(初金納哈塔敏珠爾鎮/守北鄙知蒙古將侵邊)
　(壤奔告于金主金主曰彼與我無釁汝何言此敏珠爾/曰近見其鄰部附從西夏獻女而造箭製楯不休凡)
　(行營則令男子乗車盖欲息馬力也非圖我而何金/主以其擅生邊隙囚之及蒙古侵擾雲中九原連嵗)
　(不休遂破大水濼以進金主始恐乃釋敏珠爾之囚而/遣西北路招討使鈕祜禄哈逹乞和太祖皇帝不許)
　金命其平章政事通吉遷嘉努參知政事完顔呼沙呼
　行省事于撫州西亰留守赫舎哩呼沙呼行樞密院
　事以備邊(呼沙呼即執中/阿蘇裔孫也)六月余嶸如金不至而復
　(賀生辰也金有蒙古之難不至而還自/是宋使多不能逹而金使則不廢常禮)秋八月夏主
　安全卒族子遵頊立○金通吉遷嘉努完顔呼沙呼禦
　蒙古于灰河赫舎哩呼沙呼遁還金師遂敗績蒙古
　取大同府桓撫州及西北州縣(遷嘉努呼沙呼至烏沙/堡未及設備蒙古兵)
　(奄至攻烏月營取之遷嘉努帥衆禦于灰河相持三/日太祖皇帝率精騎三千至安定之北呼沙呼即以)
　(麾下勁卒七千遯去於是遷嘉努等兵皆敗走蒙古/追至翠屏口金師又敗蒙古遂取西京及桓撫州太)
　(祖皇帝復遣其大太子卓沁二太子察罕台三太子靖/太宗皇帝諱諤格徳依帥兵分取雲内東勝武朔豐)
　(等州由是金徳興𢎞州昌平懷來結山豐潤密雲撫/寧臬寧東過平灤南至清滄自臨潢趣遼河西南至)
　(忻代皆降/于蒙古)閏九月金完顔呼沙呼帥師南還䝉古追之
　金師潰于㑹河堡蒙古入居庸闗而去(蒙古自撫州/進攻奉聖州)
　(破之遂至野狐嶺時金招討使完顔糾堅監軍完顔/萬努等率兵號四十萬駐于嶺下蒙古兵至或謂紏)
　(堅曰蒙古新破撫州方以所獲賜其下馬牧于野當/乗其不虞掩擊之糾堅曰此危道也不若馬歩俱進)
　(為計萬全太祖皇帝聞之進兵于獾兒觜糾堅遣明/安問蒙古舉兵之故明安反降于蒙古以虚實告之)
　(太祖皇帝遂與糾堅等戰金師大敗死者不可勝計縣/蒙古乘銳而前呼沙呼畏其鋒不敢拒戰退走宣平)
　(中土豪請為前鋒呼沙呼不能用但問此去宣徳間道/而已土豪嗤之曰溪澗曲折我輩諳知之行省不知)
　(用地利力戰乃謀走也今敗矣呼沙呼不從引兵南行/蒙古兵踵擊之至㑹河川金兵大潰呼沙呼僅以身免)
　(走入宣徳蒙古兵乘勝薄宣徳遂克晉安縣逰兵至/居庸闗守将完顔福壽棄闗遁蒙古兵克之金中都)
　(戒嚴禁男子不得輙出城蒙古遊奕至都城下金主/欲南奔汴㑹衛卒自誓迎戰蒙古兵敗而去金主乃)
　(止命泰州刺史珠/格髙琪屯門外)冬十月詔江淮京湖四川謹飭邊
　備(以金有蒙/古之難也)十一月金以圖克坦鎰為右丞相(鎰為上/京留守)
　(聞蒙古兵日攻西北上言曰自國家與達旦交兵以/來彼聚而行我散而守以聚攻散其敗必然不若入)
　(保大城併力備禦昌桓撫三州素號富實人皆健勇/可内徙之以益兵勢人畜財貨不至亡失參政梁􁧉)
　(曰如此是自蹙境土也金主從􁧉謀及桓昌撫沒于/蒙古金主始悔之中都戒嚴鎰聞之曰事急矣乃選)
　(兵二萬遣同知烏克遜鄂屯将之入衛金主嘉之徴/拜右相鎰至奏曰遼東根本距中都數千里萬一受)
　(兵州府顧望必須報可誤事多矣可遣大臣行省以/鎮之金主不恱曰無故置行省徒揺人心耳不從)
　金赫舎哩呼沙呼至燕以為右副元帥帥師次于嬀
　川(呼沙呼之棄西亰而還也至蔚州擅取官庫銀五/千兩及衣幣諸物奪官民馬與從行人入紫荆闗)
　(殺漆水令至中都金主不問其罪而以為副元帥呼/沙呼請兵二萬北屯宣徳金主與三千人屯嬀川呼)
　(沙呼/不恱)金通吉遷嘉努免貶完顔呼沙呼為咸平路兵馬
　總管(灰河㑹河之敗金之精銳皆盡衆謂二帥必誅用/及遷嘉努止除名而呼沙呼降官由是将士不)
　(命/矣)金益都盗楊安兒寇掠山東州縣(初益都楊安國/少無賴以鬻鞍)
　(材為業市人呼為楊安兒安國因以自名泰和中金/人南伐山東無賴往往相聚剽掠詔州縣捕之安皃)
　(時為羣盗亦請降𨽻名軍中累官至防禦使及蒙古/兵薄中都詔招鐵瓦敢戰軍得千餘人以唐古哈達)
　(為都統安兒副之以戍邊安兒亡歸山東與張汝楫/聚黨攻刼州縣殺掠官吏安兒以其舅劉全為帥展)
　(□王敏為謀主汲君立王琳閻通董/友張正忠孫武正等為将山東大擾)
(壬/申)五年(金崇寧元年年/太祖皇帝七)春三月夏人寇金葭州(乘其有/蒙古之)
　(難/也)金赫舍哩呼沙呼有罪放歸田里(呼沙呼欲移屯/南口上言曰蒙)
　(古兵來必不能支一身不足惜三千兵為可憂十二/關建春萬寧宫且不保金主惡其言下有司按問詔)
　(數其十五罪/罷歸田里)蒙古取金宣徳府(太祖皇帝既克宣徳/遂攻徳興府坎墉而)
　(登金人禦之蒙古兵不利太祖皇帝與竒珠駙馬復/擁楯以登而射之金人潰太祖皇帝始得脫身走四)
　(太子睿宗皇帝諱圗類因盡取徳興/府境内諸城堡而去金人復守之)夏五月安南國
　王李龍􁨄卒子昊旵嗣昊旵尋卒無子其壻陳日煚
　遂主國事(昊旵尋卒無子以女昭聖主國事其壻陳/日煚因襲取之李氏自公藴八傳凡二百)
　(二十餘/年而亡)金以空名敕牒募人買之○金河東陜西大
　饑(斗米錢數千/流莩滿野)金泰始盗劉二祖寇掠淄沂州○秋
　七月雨太廟屋壞
(癸/酉)六年(金至寧元年九月以後宣宗珣貞祐元年/太祖皇帝八年)春正
　月宇文紹節卒○三月樓鑰罷○夏四月以章良能
　參知政事○五月金復以赫舍哩呼沙呼為右副元
　帥帥師次于城北○夏人寇金保安州慶陽府○金
　完顔綱及蒙古戰于縉山金師敗績(元帥右監軍珠/格髙琪屯縉山)
　(以備邊善撫士卒皆樂為用及䝉古兵将至左丞完必/顔綱行省事于縉山圖克坦鎰曰髙琪在彼行省不)
　(自往也若益兵助之彼之功即公/之功矣綱不從果大敗敵勢益張)秋八月金呼沙呼
　弑其主永濟九月昇王珣立以呼沙呼為太師尚書
　令都元帥封澤王(呼沙呼帥士三千屯中都城北與/其黨完顔綽努富察魯沁烏庫哩)
　(達喇等謀作亂㑹金主以蒙古兵在居庸闗而呼沙/呼日務馳騖不恤軍事遣使責之使者至呼沙呼怒)
　(遂妄稱知大興府圗克坦南平謀反奉詔入討八月壬/辰中夜分其軍為三由章義門入自將一軍由通𤣥)
　(門入恐城中兵出拒先遣一騎馳抵東華門大呼曰/蒙古至北闗已接戰矣既又遣一騎往亦如此乃使)
　(其黨圖克坦金壽召徒單南平南平不知行至廣陽門/呼沙呼遇之於馬上手刺殺之并其從者䕶衛十人)
　(長完顔實古納聞亂召兵五百迎戰而死進至東華/門䕶衛實哷竒爾等納之呼沙呼入宫盡以其黨易)
　(宿衛自稱監國都元師居大興府陳兵自衛召聲伎/與親黨㑹飲癸巳以兵逼金主出宫乘素車至衛邸)
　(遣武衛兵二百錮守之尚宫左夫人鄭氏為内職掌/寳璽呼沙呼欲除拜其黨令黄門入宫收璽鄭氏曰)
　(璽天子所用呼沙呼人臣取将何為黄門曰今天時/大變主上猶且不保况璽乎御侍當思自脫計鄭氏)
　(厲聲曰若輩宫中近侍恩遇尤隆君難不以死報反/為逆豎奪璽耶我死可必璽不可得也遂暝目不語)
　(黄門乃還呼沙呼復遣人奪取宣命之寳除拜百餘將/人丞相圖克坦鎰時以堕馬傷足在告聞難作命駕)
　(入省或告之曰省府皆以軍士守之不可入矣少頃/兵士索人於閭巷鎰乃還第呼沙呼欲僣位猶豫不)
　(決以鎰人望乃詣訪之鎰從容謂曰昇王章宗之兄/顯宗長子衆望所屬元帥决策立之萬世之功也呼)
　(沙呼然之乃遣宦者李思中弑金主於邸誘完顔綱/還而殺之因盡撤沿邊諸軍赴中都平州騎兵屯薊)
　(州以自重遣使迎昇王珣于彰徳九月甲子/辰王至燕即位珣本名烏達布顯宗庶長)蒙古使伊
　埒濟如金(議和且/請昬也)金以圖克坦鎰為左丞相○閏月金
　主立其子守忠為太子○金追廢其主永濟為東海
　郡侯○冬十月蒙古復使伊埒濟如金○金珠格髙
　琪及蒙古戰于燕城北金師敗績蒙古遂圍中都(太/祖)
　(皇帝兵至懷来鎮金元帥右監軍珠格髙琪拒之敗/績僵尸四十餘里蒙古乘勝至古北口太祖皇帝留)
　(克特卜濟等帥軍守之而自以衆趍居庸闗金人堅/壁拒之太祖皇帝不得入乃命哲伯帥兵趍紫荆口)
　(距中都二百里呼沙呼欲誘之南至涿易聚兵擊之/及蒙古兵至金戍卒奔潰克特卜齊以兵㑹太祖皇)
　(帝攻破涿易至皂河之内欲渡髙橋呼沙呼方病足/乘車督戰蒙古兵大敗翌日再戰呼沙呼創甚不能)
　(出期髙琪以乣軍五千拒之髙琪失期不至呼沙呼/欲斬之金主以其有功諭令免死呼沙呼乃益其兵)
　(令出戰戒之曰勝則贖罪不勝斬汝髙琪出戰自夕/至曉北風大作吹石揚沙不能舉目金師大潰蒙古)
　(兵進圍/燕京)金珠格髙琪還自師殺赫舎哩呼沙呼金主
　命暴呼沙呼之罪以髙琪為左副元帥(髙琪戰敗自/度必為呼沙)
　(呼所殺乃以乣軍入中都圍呼沙呼之第呼沙呼聞/難作登後垣欲走衣絓墜而傷股軍士就斬之髙琪)
　(取其首詣闗請罪金主赦之因詔暴呼沙呼之罪奪/其官爵以髙琪為左副元帥一行將士論功行賞)
　蒙古取金涿州○十一月夏人冦金㑹州○蒙古徇
　金觀州刺史髙守約死之○十二月夏人陷金涇州
　○蒙古分兵徇金河北河東山東州郡多下之(太祖/皇帝)
　(留竒塔特及哈坦次燕城之外分所降楊伯遇劉林漢/軍四十六都統并蒙古兵為三道命太子卓沁察罕)
　(台諤格徳依三人分將循大行而南攻河北河東諸州/時中原諸路之兵金皆僉往山後一帶防遏州郡無)
　(兵可守悉僉鄉民為兵土城守禦蒙古兵至盡驅其/家屬来攻父子兄弟往往遥相呼認由是保州中山)
　(邢洺磁相衛輝懐孟諸郡皆不戰而降蒙古兵遂由/真定威州趍黄河大掠平陽太原之間别將富察等)
　(亦遵海而東破灤薊大掠于遼西之地而太祖皇帝/自將由中道破雄漠清滄景獻河間濵棣濟南等郡)
　(引兵復自大/口以逼中都)真徳秀如金不至而復(賀即/位也)
(甲/戍)七年(金貞祐二年年/太祖皇帝九)春正月章良能卒○蒙古徇金
　彰徳府知府事鴻果玖珠死之徇懷州節度使宋扆
　死之○二月金使完顔承暉乞和于蒙古(太祖皇帝/還自山東)
　(次于中都城北金平章政事髙琪言于金主曰蒙古/人馬罷病當乘此一戰承暉曰不可我軍雖在都城)
　(家属則居各鄀其人心去留未可知若出兵與戰敗/則俱散勝則亦亡社稷安危在此一舉盍遣使議和)
　(得彼出居庸闗後國乃可議耳金主然之乃遣承暉/往乞和且許以公主歸之金銀繒帛各萬兩匹太祖)
　(皇帝/許之)蒙古使伊埒濟薩巴如金(納幣/也)蒙古穆呼哩侵
　金遼西州縣○三月召安丙同知樞密院事以董居
　誼為四川制置使丙未至改知潭州○金人來求嵗
　幣弗與(時以金有難二年不遣嵗幣故来督之/起居舎人真徳秀以為不宜與從之)蒙古
　使伊埒濟薩巴如金逆女金以東海郡侯女歸之(是/為)
　(公主/皇后)金命諸人納粟買官○蒙古取金嵐州節度使
　烏庫哩仲温死之○夏四月金及蒙古平(太祖皇帝/既成㛰乃)
　(出居庸北還金主使承暉送之至麻池而返遂以䝉/古允和大赦國内䝉古勢日强大然止居故地壤)
　金以布薩安貞為諸路宣撫使(時山東州縣多被兵/燹河東河北惟真定)
　(清汾大名東平徐邳海數郡僅存蒙/古兵既退乃以安貞宣撫安集遺黎)金尚書左丞相圖
　克坦鎰卒(蒙古兵退金主將遷都于汴鎰曰鑾輿一/動北路皆不守矣今已講和聚兵積粟固)
　(守京師䇿之上也南京四面受兵遼東根本之地依/山負海其險足恃備禦一面以為後圖䇿之次也金)
　(主不從鎰明敏方正問學該貫一時名士皆出其門/多至卿相衛王之弑蒙古之難轉危為安惟鎰是賴)
　(焉/)蒙古置行尚書省于宣平以薩瑪哈領其事(統金/降民)
　蒙古穆呼哩徇金大定府烏庫哩音達琿以城降之
　(穆呼哩進兵北京金守將銀青帥衆二十萬禦于花/道而敗入城固守禆将完顔實埒髙徳王殺銀青推)
　(音達琿為帥音達琿遂舉城降之穆呼哩怒欲坑其/民蕭額森諫曰遼西以北京為重鎮當撫之以慰衆)
　(望奈何坑之穆呼哩乃止以音達琿/權北京留守烏葉爾權兵馬帥府事)蒙古徇金霸州
　守將史天倪蕭伯特帥所部降之○五月金主遷都
　于汴命平章政事完顔承暉奉太子以守燕(金主以/國蹙兵)
　(弱財用匱乏不能守中都乃遷于汴諫者皆不納五/月命平章政事都元帥完顔承暉左丞穆延盡忠奉)
　(太子守中都遂與六宫唘行七月乙亥金主至南亰/蒙古太祖皇帝聞之怒曰既和而遷是有疑心而不)
　(釋憾特以解和為欵/我之計耳復圖南侵)金主至良鄉乣軍反奉扎達等
　為帥降于蒙古秋七月蒙古使明安帥師㑹之遂同
　圍燕(金主之南遷也至良鄉命䕶衛乣軍元給鎧馬/悉復還官乣軍怨之遂作亂殺其主帥遜而共)
　(推扎達及伯勒齊爾扎拉爾三人為帥北還完顔承暉/聞變以兵阻盧溝扎達撃敗之軍勢既張遣使乞降)
　(於蒙古太祖皇帝方怒金之南遷遂遣/明安援扎達扎達合其兵以圍燕京)以鄭昭先僉
　書樞密院事○夏人請㑹師以伐金不報(夏人以書/來四川議)
　(夹攻金以恢復故疆董/居誼以初入蜀不報)八月金主召太子守忠于燕
　(蒙古兵圍中都金主遣人召太子應奉翰林文字完/顔蘇哷以為不可平章珠格髙琪曰主上居此太子)
　(宜從且汝能保都城必完乎蘇哷曰完固不敢必但/太子在彼則聲勢俱重邊隘有守則都城無虞昔明)
　(皇幸蜀太子實在靈武盖将以繫天下之/心也不從竟召太子太子既行中都益懼)夏人寇金
　慶原延安積石州○九月壬戍朔日有食之○冬十
　月蒙古兵徇金順州勸農使王晦死之○蒙古取金
　成州○十二月蒙古兵徇懿州節度使髙閭山死之
　○金石天應以興中府張鯨以錦州降于蒙古○嗣
　秀王師揆卒○金濰州紅襖賊李全冦掠山東州縣
　(全濰州北海農家子銳頭蠭目權譎善下人弓馬趫/㨗能運鐵鎗人號為李鐵鎗金主自遷汴賦歛益横)
　(河北山東遺民保砦阻險羣聚為盗冦掠州郡皆衣/紅衲襖以相識全與仲兄福亦聚衆數千鈔掠山東)
　(劉慶福國用安鄭衍徳田/四于洋于潭等皆附之)
(乙/亥)八年(金貞祐三年年/太祖皇帝十)春正月以師禹嗣秀王(師禹師/揆弟也)
　夏人寇金環州○金右副元帥富察齊勤叛自通州
　以其師降于蒙古○金太子守忠卒○二月雷孝友
　罷○金以穆延盡忠為平章政事兼左副元帥○金
　布薩安貞討楊安兒安兒敗死其黨奉安兒妹以掠
　山東(楊安兒之衆日盛鈔掠莒密布薩安貞至益都/敗安兒干城東安兒奔登州遂僭號置官属改)
　(元天順衆數十萬安貞復與山東行省完顔霆經歴/鴻果將花帽軍討敗之殱其衆安兒乘舟入海欲走)
　(岠嵎山舟人曲成等擊之安兒墜水死安兒妹四娘/子狡獪善騎射劉全收餘黨奉之稱曰姑姑掠食山)
　(東衆尚/萬餘)三月金𤓰爾佳錫爾格斬劉二祖餘黨復推霍
　儀為帥(彭義斌石珪夏全時青裴淵/葛平楊徳廣王顯忠附焉)安定郡王伯柷
　卒○夏五月金右丞相都元帥完顔承暉自殺穆延
　盡忠棄城南奔蒙古入燕立行中書省以守之(蒙古/兵圍)
　(燕承暉以左丞穆延盡忠久在軍旅委以心腹而已/總持大綱期以保完都城及富察齊勤叛中都益急)
　(金主遣左監軍永錫左都監烏庫哩慶壽将兵三萬/九千中丞李英運糧救之承暉遣間使奉礬書奏曰)
　(齊勤既降城中無有固志臣雖以死守之豈能持久/伏念一失中都遼東河朔皆非我有諸軍倍道来援)
　(猶冀有濟永錫軍至涿州之旋風寨與䝉古兵遇而/潰李英收清滄義軍數萬以進遇䝉古兵于覇州英)
　(馭衆素無紀律又值被酒遂大敗盡失其所運糧而/還由是中都孤立内外不通時珠格髙琪居中専政)
　(忌承暉成功諸將又皆顧望雖屢遣援兵而終無一/人至中都者完顔蘇哷上書備言髙琪㓕亂紀綱戕)
　(害忠良不欲國家平治之罪請逐之金主不能用中/都被圍既久承暉與盡忠㑹議期同死社稷盡忠不)
　(從承暉怒即起還第然兵柄既皆屬盡忠承暉無如/之何乃辭家廟召左右司郎中趙思文謂之曰事勢)
　(至此惟有一死以報國家耳五月二日承暉作遺表/付尚書省令史師安石書之大畧論國家至計及髙)
　(琪姦狀且謝不能終保都城之罪從容若平日盡出/財物召家人随年勞多寡而分給之舉家號泣承暉)
　(神色泰然方與師安石舉白引滿謂之曰承暉於五/經皆經師授謹守而力行之不為虚文既被酒取筆)
　(與安石訣最後倒寫二字投筆曰遽爾謬誤得非神/志亂耶謂安石曰子行矣安石出門聞哭聲復還問)
　(之則知仰藥死矣家人怱怱瘞庭中是日暮凡在中/都妃嬪聞盡忠将南奔皆束装至通𤣥門盡忠紿之)
　(曰我當先出與諸妃唘途諸妃信之盡忠乃與愛妾/及所親者先出城不復返顧䝉古兵遂入中都吏民)
　(死者甚衆宫室為亂兵所焚火月餘不滅時太祖皇/帝在桓州聞燕䧟遣使勞明安等而輦其府庫之實)
　(北去於是金祖宗神御及諸妃嬪皆淪沒焉盡忠行/至中山謂所親曰若與諸妃偕來我輩豈得至此師)
　(安石奉承暉遺表至汴贈尚書令廣/平郡王諡忠肅盡忠至汴金主殺之)秋七月以鄭昭
　先參知政事曾從龍僉書樞密院事○詔沂王嗣子
　均更名貴和○金改交鈔為貞祐寳劵(自泰和以来/交鈔日多而)
　(輕乃更作二十貫至百貫二百貫千貫謂之大鈔初/雖稍重未㡬益輕而愈滯市邑視為無用之物富家)
　(内困蔵鏹之限外弊交鈔屢更皆至窘敗謂之坐化/商人往往舟運貿易于江淮錢多入于宋矣至是改)
　(交鈔名貞祐寳/劵而弊如故)八月金命參知政事侯摰行中書省
　于河北○金置行省于陕西行樞密院于徐州歸徳
　府元帥府于東平益都太原潞州行總管府于要害
　州縣(時盗賊所在/蠭起故也)九月金定縣官募民進糧遷官令
　(司縣官能募民進糧五千石以上減一資考萬石以/上遷一官減二資考二萬石以上遷一官升一等)
　金定敗敵功賞令(随處主帥及官軍義軍將校有能/率衆復取中都者封王遷一品階)
　(授二品軄能戰却敵善誘降人取附都州縣者予本/處長官散官随職遷授餘州縣遞減二等諸色人以)
　(功賜國姓者能以千人敗敵三千人賜及緦麻以上/親二千人以上賜及大功以上親千人以上賜止其)
　(家又以空名宣敕付/陕西宣撫司遷授)冬十月夏人寇金保安延安陷
　臨洮○金命尚書左丞相布薩端兼都元帥行省事
　于陕西樞密副使布薩安貞行院事于徐州○金以
　衍聖公孔元措為太常博士(金主以元措聖人之後/山東㓂盗縱横恐罹其)
　(害是使之奉祀而反/絶之也故有是命)蒙古薩哈侵金潼闗不克遂自
　嵩山趨汴金人敗之乃還(太祖皇帝次魚兒濼遣薩/哈巴圖帥萬騎自西夏趨)
　(京兆以攻潼關不能下乃由嵩山小路趨汝州遇山/磵輙以鐵鎗相鎻連接為橋以渡遂赴汴京金主急)
　(召花帽軍於山東十月蒙古兵至杏花營距汴京二/十里花帽軍擊敗之蒙古兵乃還陜州自三門析津)
　(乗河氷合布灰引兵渡還金人専守關輔時蒙古兵/所向皆下金主遣使求和太祖皇帝欲許之謂薩瑪)
　(哈曰譬如圍塲中獐鹿吾已取之矣獨餘一兔盍遂/舎之薩瑪哈不肯遣人謂金曰若欲議和可去帝號)
　(稱臣當封汝主為王故議不成時兩河已為蒙古所/殘毁山東遼東又為羣盗所據金勢既蹙遂有南窺)
　(淮漢之謀宋江東計度轉運副使真徳秀上奏曰金/自南遷其勢日蹙蒙古西夏東出潼闗深入許鄭攻)
　(圍都邑逰騎布滿山東而金以河南數州之地抗西/北方張之師加以羣盗縱横叛者四起危急如此不)
　(亡何待臣謹按國史女真叛遼在政和甲午其滅遼/也在宣和己已而犯中原即於是年之冬今日天下)
　(之勢何以異政宣之時陛下亦宜以政宣為鑒夫以/皇皇鉅宋八葉重光至於政宣燕安湛溺之餘紀綱)
　(蕩然無一足恃本根既撥枝葉從之於是女真得以/逞其凶殘攻䧟我都城傾覆我社稷刼遷我二聖茶)
　(毒我蒸民自開闢以來播遷之禍未有若是之酷也/臣觀蒙古之在今日無異昔者女真方興之時一旦)
　(與吾為鄰亦必祖述女真已行之故智盖女真嘗以/燕城歸我矣今獨不能還吾河南之地以觀吾之所)
　(處乎受之則享虚名而召實禍不受則彼得以陵寝/為辭仗大義以見攻女真嘗與吾通好矣今獨不能)
　(卑辭遣使以觀吾之所荅乎從之則要索亡厭豈能/滿其溪壑之欲不從則彼得藉口以開釁端強敵之)
　(情必出於此不可不預圖以應之也昔劉石之亂江/左粗安者以羣醜並争莫能相一故吾得以媮旦夕)
　(之安及苻堅既滅慕容旋唘吞晉之謀元魏已併諸/部遂萌飲江之志今新敵鴟張盡有河朔楊劉羣盗)
　(人皆服從臣恐五部角立之勢殊未可為江左茍安/之計也昔孫氏以區區之呉能當强大之魏者其君)
　(臣能相與䇿勵也今國家幅員萬里帶甲百萬江漢/為池豈下於呉陛下任九廟之託固不可付安危於)
　(度外養成/深患也)十一月以伯澤為安定郡王○金以王世
　安為淮南招撫使(世安獻取盱眙楚州之䇿金主以/為招撫使選謀勇二三人同往淮)
　(南招紅襖賊及宋官/自是南侵之謀興矣)夏人冦金綏徳○蒙古兵徇金
　彰徳知府圖們色哩死之○十二月蒙古兵徇金大
　名府○蒙古殺張鯨鯨弟致據錦州反(蒙古以張鯨/總北京十提)
　(領兵從托果琳齊哩克南征鯨懷反側穆呼哩覺之/令蕭額森監其軍至平州鯨稱疾逗留不進額森執)
　(而殺之鯨弟致憤其兄被害乃殺長吏據錦州自稱/瀛王改元興龍遣兵徇平灤瑞利義懿廣寧等郡皆)
　(下之穆呼哩帥先鋒蒙古巴哈權/帥烏葉爾等軍討之州郡皆復降)
(丙/子)九年(金貞祐四年一年/太祖皇帝十)春正月蒙古取金曹州○金
　立遂王守禮為太子更名守緒控制樞密院事○二
　月蒙古圍金太原○金以胥鼎為尚書左丞行省事
　于平陽○蒙古取金霍山諸隘○夏五月金以尚書
　右丞侯摰行省事于東平○六月張致降金金以致
　行北京路元帥府事○金改宣撫為經畧使○秋七
　月金侯摰斬賊郝定(摰獲紅襖賊訊之知其渠帥郝/定僣號署官改元已攻䧟滕兖)
　(單等州有衆數十萬官軍不/能討摰帥師進擊執定誅之)八月金定僧道納粟補
　監寺威儀之令○夏人寇金安塞堡○蒙古徇金延
　安及防代州經畧使鄂屯綽華善死之○冬十月蒙
　古取金潼關節度使呢瑪哈富勒呼死之○蒙古兵
　徇金汝州○十一月蒙古兵次于沔池金右副元帥
　富察伊爾必斯奔還○十二月金以珠格髙琪為尚
　書右丞相(時蒙古進兵至陕州自闗已西皆列營栅/連亘數百里次嵩汝間御史臺言敵兵踰)
　(潼關崤沔深入重地近抵西郊彼知京師屯宿重兵/不復叩城索戰但以逰騎遮絶道路而别兵攻擊州)
　(縣是亦困京師之漸也若専以城守為事中都之危/又將見於今日况公私蓄積視中都百不及一此臣)
　(等所以寒心也願陛下命陜西兵扼距潼闗與阿里/不孫為犄角之勢選在京勇敢之將十數各付精兵)
　(随宜伺察且戰且守復諭河北亦以此待之髙琪曰/臺官素不習兵備禦方畧非所知也遂止髙琪以䝉)
　(古兵日逼欲以重兵屯駐汴京以自固外郡/殘廢不復憂恤金主惑之以故國勢益衰)蒙古兵
　徇金平陽太原大名府○蒙古穆呼哩圍錦州殺張
　致(穆呼哩以致兵精且依險為阻欲設竒取之乃遣/烏葉爾等别攻溜石山堡且諭之曰汝等急攻溜)
　(石賊必遣兵往援我出其不意斷其歸路可一戰擒/也又令蒙古布哈别屯永徳縣西十里以伺之賊聞)
　(溜石被圍果以兵救之蒙古巴哈以騎扼其歸路且/馳報穆呼哩穆呼哩夜半引軍疾馳比曙抵神水與)
　(賊遇而蒙古布哈兵亦㑹前後夾擊大破之賊遂奔/潰進圍錦州致屢戰不利乃閉門自守月餘其監軍)
　(髙益縳致出降穆/呼哩殺之遼西平)陳伯震如金○金胥鼎㑹師敗蒙
　古于平陽(鼎聞䝉古兵度潼闗即遣必喇阿嚕岱圖克/坦伯嘉帥兵萬五千由便道濟河以趍關)
　(陜而自以精兵援汴京又遣布薩薩固珠帥兵㑹諸/將以拒蒙古之自關而東者金主以其忠拜鼎左丞)
　(遣還平陽鼎慮蒙古兵扼河乃檄絳解隰吉孟五州/經畧司相與㑹師為夾攻之勢及蒙古自三門集津)
　(北渡而還至/平陽鼎敗之)金人復取潼關
(丁/丑)十年(金興定元年二年/太祖皇帝十)春正月○蒙古徇金觀州○
　二月金造貞祐通寳(自百至三千等之為十凡一貫/當寳劵千貫聽各路轉運司印)
　(造與舊劵參/用而鈔愈賤)陳伯震還自金(伯震將還金主謂之曰/聞息州南境有盗此乃)
　(彼界飢民㳂淮為亂耳宋人何故攻我蓋自金有䝉/古之難宋不遣嵗幣者六年珠格髙琪又以境土日)
　(蹙勸金主南侵以自廣金主曰但能守祖宗所付足/矣安事外討髙琪言不已金主惑之故於伯震之陛)
　(辭言及以為/用兵之端)蒙古徇忻代州○金尚書省乞罷府州
　學生廩給金主不許(尚書省以軍儲不繼請罷州府/學生廩給金主曰自古文武並)
　(用向在中都設學養士猶/未嘗廢况今日乎不許)金以苗道潤為中都留守
　兼經畧使知中山府(河北隊長苗道潤有勇畧敢戰/鬭能得衆心時河北羣盗起道)
　(潤撃之畧定城邑五/十餘所故有是命)三月金以武仙權知真定府事
　(金主命徵山東兵接應苗道潤共復中都而石海方/據真定叛慮為所梗乃集鈕祜禄貞文振及威州刺)
　(史武仙所部精銳與東平為犄角之勢圍之武仙率/兵斬石海及其黨二百餘人降葛仲趙林張立等軍)
　(盡獲海僭擬/物故有是命)蒙古徇金霸州○夏四月金使烏庫哩
　慶壽完顔薩布分道南侵至安昌王辛敗之乃去詔
　江淮制置使李珏京湖制置使趙方四川制置使董
　居誼便宜行事(薩布破宋兵于信陽隴山遂渡淮犯/光州中渡鎮執𣙜塲官盛允升殺之)
　(分兵犯樊城圍棗陽光化軍至光山縣之安昌砦為/廬州鈐轄王辛所敗金人乃去自是宋金之好絶詔)
　(三制置措置調遣便宜行事趙方請下/詔伐金遂傳檄招諭中原官吏軍民)金以元帥左
　都監完顔㝢行府事督苗道潤等圖復燕京○金侯
　摰使完顔霆敗霍儀斬之其黨皆潰○五月復漣水
　縣○蒙古取金沔城守將任福死之○六月以伐金
　詔四方(從趙方之請也詔畧曰金人跨我中原天厭/久矣狐兎失其故宂人競逐之若能立非常)
　(之勲則亦有/不次之賞)秋七月丙子朔日有食之○嗣濮王不
　儔卒○應純之使髙忠皎沈鐸伐金圍泗州及靈壁
　東海確山縣(初楊安兒之寇掠山東也出没島崓寳/貨山積而不得食相率食人㑹鎮江武)
　(鋒卒沈鐸亡命山陽誘致米商獲利數十倍知楚州/應純之償以玉貨北人至者輙舎之鐸因說純之以)
　(歸銅錢為名弛渡淮之禁由是北方來者莫可遏及/下詔伐金純之以沈鐸為武鋒副將與髙忠皎各集)
　(忠義民兵/分道伐金)定逺民季先以李全來歸髙忠皎㑹其兵
　伐海州不克(初李全聞楊安兒之妹四娘子保磨旗/山因帥其黨歸之四娘子因與私通遂)
　(以為夫已而為完顔霆所敗全収其衆與楊氏及劉/全保東海之崓山定逺民季先者大侠劉佑家厮養)
　(也甞随佑部綱客山陽楊安兒見而恱之處以軍軄/安兒死季先至山陽寅緣沈鐸得見應純之道山東)
　(豪傑願歸正之意純之命先為機察諭意羣豪至是/遂以全衆五千附忠皎忠皎與合兵攻海州糧援不)
　(繼退屯/東海)九月蒙古徇金隰沁州太原中山府取磁淄
　濵棣博沂州○冬十月金以河南為中京金昌府○
　金命唐鄧蔡州行元帥府南侵(金主以宋遣兵數犯/其境及嵗幣不至将)
　(南侵右司諫許古上䟽曰若能先遣使議和則䝉古/聞之亦将歛迹豈宜用兵以益敵耶金主即命古草)
　(議和牒文既成以示參政髙汝勵汝勵言其有哀祈/之意自示微弱不可乃止而詔唐鄧蔡州舉兵伐宋)
　(平章政事胥鼎切諫珠格髙琪不從金主以南北用/兵西夏復擾財匱兵弱為憂集百官議守禦之䇿髙)
　(琪畏蒙古之逼専意南侵/以避之有所言皆不用)十二月募民納粟補官(軍/興)
　(故/也)蒙古徇金潞州都統馬甫死之取密州節度使完顔
　㝢死之○蒙古取金益都府○金阿林入湫池堡天
　水軍遂據大散關○李全襲金莒州取之李福取青
　州(福全/兄也)蒙古以穆呼哩為太師魯國王經畧山南(太/祖)
　(皇帝以穆呼哩功大拜太師國王承制行事帥蕃漢/軍攻掠城邑且謂之曰太行之北朕自經畧太行之)
　(南卿其勉之穆呼哩乃自中都南攻遂城及蠡州皆/下之初蠡州拒守力屈乃降穆呼哩怒将屠其民州)
　(人趙瑨乞以身贖其母與兄穆呼/哩哀而免之蠡人得全活甚衆)蒙古圍夏興州夏
　主遵頊出奔西涼州○蒙古哲伯伐奈曼庫克楚敗
　之○蒙古太子卓沁伐烏蘇展哈努森達蘭烏克遜
　特們呼雅伊楞古等部皆降之
(戊/寅)十一年(金興定二年三年/太祖皇帝十)春正月以李全為京東路
　總管○以知楚州應純之節制京東忠義軍(應純之/見李全)
　(軍屢捷密聞于朝謂中原可復史彌逺鑒韓侂胄之/事不明招納密勅江淮制置使李珏及純之慰接之)
　(號忠義軍就聽純之節制放錢糧萬五千人以沈鐸/為忠義副都統於是東海馬良髙林宋徳珍等萬人)
　(輻輳漣水而季先又招石珪葛平/楊徳廣鐸亦招楊友劉全來歸)二月金人焚大散
　關○金阿林入皂郊堡(王師死者/五萬餘人)金薩布圍随州棗
　陽軍(游騎至漢上均州守/臣應謙之棄城走)三月額爾克入光化軍○
　金人焚湫池堡○王逸帥四川忠義人復皂郊追金
　阿林斬之伐秦州至赤谷而潰(王逸帥忠義十萬及/官軍復皂郊遂進攻)
　(秦州至赤谷口逸傳沔州都統劉昌/祖之命退師且放散忠義人軍大潰)金烏庫哩長壽
　入西和州夏四月入成州及河池縣復侵大散關興
　元都統呉政敗之金人乃去○五月詔集議平戎禦
　戎和戎三䇿○金洪果阿嚕岱襲敗李全于莒州○
　夏人寇金鄜延○蒙古徇金錦州元帥劉仲亨死之
　○金賈瑀殺其中都經畧使苗道潤元帥右都監張
　柔㑹師伐之至紫荆闗遇蒙古與戰而敗柔遂降䝉古
　蒙古以柔為河北都元帥(道潤素與副使賈瑀有隙/一日從數騎出瑀伏甲射)
　(之道潤顛于道左從者駭散有何伯祥者獨下馬掖/道潤道潤懣絶不能乗馬瑀伏發前突伯祥奪槍大)
　(呼殺數人賊乃遁去伯祥取道潤所佩金虎符以出/令疾足間道以聞道潤之衆無所依部將靖安民代)
　(領之賈瑀不自安遣使告張柔曰吾已除道潤而公/正直不以兵力黨惡人吾深敬之柔怒叱其使還白)
　(瑀曰汝賊吾所事主帥不即送死乃敢以此言相戯/耶遂檄召道潤部曲告以復讎之意衆皆羅拜推柔)
　(為長柔方㑹兵趨中山而蒙古兵出自紫荆關柔遇/之遂戰于狼牙嶺柔馬跌為蒙古兵士所執至軍前)
　(見主帥明安柔立而不跪左右强之柔叱曰彼帥也/我亦帥也大丈夫死即死終不偷生為它人屈眀安)
　(壮而釋之其潰卒稍稍來集明安恐柔為變質其二/親于燕京柔歎曰吾受國厚恩不意猖獗至此顧忠)
　(孝不兩立姑為二親屈遂降/蒙古以柔為河北都元帥)金石州賊馮天栩敗死
　其黨安國用降以國用為同知孟州事○秋八月金
　以李竒嚕權中都路經略使○蒙古穆呼哩帥蕃漢
　乣軍自太和嶺徇金河東遂取代隰州○九月安定
　郡王伯澤卒○蒙古穆呼哩取金太原府元帥左監
　軍烏庫哩德升死之取汾州節度使烏雅恩徹亨死
　之○李全復密州○冬十月蒙古穆呼哩徇金絳潞
　澤州取平陽行省李革死之(穆呼哩圍平陽參政李/革禦之兵少援絶城遂)
　(陷或謂革宜上馬突圍出革歎曰吾不能保/此城何面目見天子汝輩可去矣乃自殺)十一月
　蒙古穆呼哩取金潞州元帥右監軍納哈塔富拉塔死
　之○十二月金使吕子羽来求成至淮不納而去(金/主)
　(欲乗勝與宋議和以開封府治中吕子羽為詳/問使至淮中流宋人不納廼去由是和好遂絶)金以
　布薩安貞為左副元帥○金主使其太子守禮㑹師
　南侵○户部獻今年境内民數(戸一千二百六十六/萬九千六百八十四)
　(口二千八百三十七/萬七千四百四十二)
(己/夘)十二年(金興定三年四年/太祖皇帝十)春正月召董居誼還以聶
　子述為四川制置使○金人侵西和知州趙彦呐敗
　之○金人焚成州○金人入鳳州夷其城○金人侵
　随均州信陽光化軍○金人圍光濠滁州棗陽安豐
　軍○呉政及金人戰于黄牛堡死之金遂侵武休闗
　二月權興元府事趙希昔棄城走○趙方使扈再興
　救棗陽金完顔薩布敗走(棗陽圍急趙方語其子范/葵曰朝廷和戰之說未定)
　(觀此益亂人意吾䇿决矣惟有提兵臨邊决戰以報/國耳遂抗䟽主戰因親往襄陽檄統制扈再興陳祥)
　(鈐轄孟宗政帥兵三萬救之仍増戍光化信陽均州/以聨聲勢申飭諸将當遏於境上不可使之入而後)
　(拒之于城下復上䟽力陳不可和者七事金人来自/圌山勢如風雨再興宗政祥分三陳設伏以待既至)
　(再興佯却金人逐之宗政與祥合左右兩翼掩撃/之金人三面受敵遂大敗而去死者不可勝計)金
　人入興元府大安軍張威敗之乃去○以曽從龍同
　知樞密院事兼江淮宣撫使○以任希夷僉書樞密
　院事(希夷嘗從朱熹學篤信力行熹稱其開濟為禮/部尚書以朱熹張栻吕祖謙皆已賜諡而周惇)
　(頥程顥程頥張載尚未贈諡乃上言四人/為百代絶學之倡乞定議賜諡朝廷從之)金人入洋
　州四川制置使董居誼自利州逃歸○趙方使扈再
　興伐唐鄧州○夏人以書請㑹師以伐金詔利州安
　撫使丁焴許之○三月以鄭昭先知樞密院事曽從
　龍參知政事○金人焚洋州○閏月金命權中都經
　畧使李竒嚕治雄霸以東權中都西路經畧使靖安
　民治易州以西之地○賈渉使李全救淮西大敗金
　人于化湖陂又敗之于曹家莊安豐軍滁光濠州圍
　皆解詔加全廣州觀察使(金人取淮西既久江淮制/置使李珏遣師救之皆不)
　(克進金人遂分兵自光州攻黄州之麻城自濠州攻/和州之石磧自盱眙攻滁州之全椒来安及揚州之)
　(天長真州之六合淮南流民渡江避亂諸城悉閉金/之游騎遂至東采石揚林渡建康大震淮東提刑知)
　(楚州節制京東忠義賈渉慮忠義人兵為金所用乃/遣忠義軍統制陳孝忠向滁州石珪夏全時青向濠)
　(州李先葛平楊徳廣趍滁濠李全李福要其歸路李/全進至渦口與金左都監赫舍哩約赫徳駙馬阿哈)
　(連戰于化湖陂殺金將數人得其金牌金人乃解諸/州之圍而去全追擊之復敗之于曹家荘而還金人)
　(自是不敢窺淮東初賈渉募能殺金太子者賞節度/使殺親王者賞承宣使殺駙馬者賞觀察使全因致)
　(所得金牌于渉詐云殺駙馬阿哈所獲者渉不之/察為請于朝乞如約授賞遂授全廣州觀察使)金
　完顔薩布復圍棗陽○金布薩安貞自盱眙退師○
　興元卒張福等作亂夏四月陷利州四川制置使聶
　子述出奔福遂掠閬果州(興元軍士張福莫簡作亂/以紅巾為號入利州聶子)
　(述退保劍門檄醴泉觀使安丙子知果州癸仲兼節/制軍馬任討賊之事癸仲召沔州都統制張威等帥)
　(兵来㑹福等殺總領財/賦楊九鼎遂掠閬果州)曾從龍罷○復以安丙為四
　川宣撫使(張福等作亂四川大震張方魏了翁移書/宰執謂安丙不起則賊未即平蜀未可定)
　(雖賊亦曰湏安相公作宣撫事乃定耳李壁李􁧶亦/皆以國事勉丙丙乃至果州㑹詔丙為宣撫知興元)
　(府利州路安撫使/蜀民心始自安)金築汴京裏城(初珠格髙琪請修/南京裏城金主曰)
　(此役一興民滋病矣城雖完固能獨安乎髙琪固請/築之既而金主慮擾于民募人能致甓五十萬者遷)
　(一官百萬升一等於是平陽判官完顔阿拉左廂譏/察霍定和發蔡京故居得二百萬有竒准格遷賞金)
　(主一日問曰人言此役恐不能就髙琪曰茍防城有/法正使兵来臣等愈得效力金主曰與其臨城曷若)
　(不令至此為善髙琪無以對及城成髙/琪受金鼎之賞建碑書功于㑹朝門)蒙古張柔取
　金雄易安保州次于滿城金武仙㑹師伐之敗績柔
　遂圍中山府金河東北郡縣多降之(蒙古使柔帥兵/南下遂克雄易)
　(安保諸州柔猶不忘苗道潤之讎必欲誅賈瑀而瑀/據孔山臺柔攻之瑀不下臺無井泉汲山下柔先斷)
　(其汲道瑀窮乃降柔縳瑀剖心以祭道潤時人義之/遂引兵次于滿城武仙會鎮定深冀兵數萬攻之柔)
　(軍士適它出帳下士才數百人柔命老弱婦女乗城/自率壮士突出仙兵後毁其攻具從數騎䇿馬挟槊)
　(大呼入圍仙衆皆披靡復使緣山張旗幟聲言救至/曵柴揚塵鼓譟以進仙兵大潰柔追擊之仙兵尸陳)
　(數十里柔乗勝攻完州下之於是祁陽曲陽等帥皆/降于柔柔遂圍中山府仙遣其將葛鐵鎗與柔戰于)
　(新樂飛矢中柔頷落其二齒柔㧞矢以戰葛鐵鎗大/敗死者數千人仙復遣劉成攻柔柔又敗之遂南掠)
　(金皷深澤寧晉諸縣由是深冀以北鎮定以/東三十餘城望風降附柔之威名震于河朔)五月張
　福陷遂寧府及普州六月安丙討福誅之(五月福衆/薄遂寧權)
　(府事程遇孫棄城走福入遂寧焚其城遂入普州守臣/張巳之棄城走福屯于普州之茗山六月甲申安丙)
　(自果州如遂寧下令諸軍合圍絶其樵蘇之路以困/之張威兵至福窮請降威執之以獻于丙丙命臠其)
　(黨王才以祭楊九鼎而誅福既而張威捕莫簡及賊/衆一千三百餘人誅之紅巾賊悉平丙命班師而還)
　(治于/利州)權知棗陽軍孟宗政大敗金人于城下追至鄧
　州而還(金人圍棗陽孟宗政固守相持者九十日扈/再興夜以鐵蒺藜密布地黎眀佯遁金人馳)
　(逐中蒺藜者十踣七八遂却走再興追至十五里岡/已而金人薄城東南隅再興與宗政劉世興各當一)
　(面大戰數十合金人大敗完顔額克引衆數萬復薄/城再興與宗政縱之渉濠半渡擊之又令守壩者佯)
　(走金人争壩因急擊之金人多堕水中既而金人剏/對樓鵝車革洞决濠水運土石填城下再興募死士)
　(著鐵面具披氊列陣以待之金人計無所施忿甚周/城開濠四面控兵列濠外飛鋒鏑以綯鈴自警鈴響)
　(則犬吠宗政厚募壮士乗間突擊金人不能支盛兵/日薄城宗政随方拒之金人屢敗愈怒戰益力㑹王)
　(大任帥銳卒冒重圍轉鬭而進内外合勢軍勢大振/自晡至三更金尸横積草野棄旗甲輜重而走宗政)
　(等追之又敗之于范家荘擒獲不可勝計自是再興/宗政等日與之戰遂進破順昌縣浙川鎮追金人至)
　(馬磴寨焚其城入鄧州而還金自是不敢窺襄漢中/原遺民來歸者以萬數宗政發廪贍之給田剏屋與)
　(居籍其壮者號忠順軍俾出沒唐鄧間宗政由是威/名振于境外金人呼為孟爺爺信賞必罰好賢樂善)
　(為一時名/將循吏云)嗣濮王不標卒○丁焴復以書約夏人以
　伐金○秋七月李全復齊州○八月蒙古取金武州
　判官郭秀死之取合河縣令喬天翼死之○金中山
　治中王善殺權知府事李仲以叛○九月以李大東
　為沿江制置使趙善湘主管淮西制置司公事賈渉
　主管淮東制置司公事兼節制京東河北路軍馬罷
　江淮制置司(初山東忠義來歸者日衆而石珪以計/殺沈釋于漣水應純之亦罷去權楚州)
　(梁丙無以贍之李先乞預借兩月糧然後帥所部五/千并馬良等萬人往密州就食丙不許先請速遣李)
　(全代領其衆丙亦不從而以石珪權軍務珪乃奪運/糧之舟渡淮大掠至楚州南渡門焚毁㡬盡丙遣人)
　(諭之不止知盱眙軍賈渉上書言忠義之人源源而/来不立定額自為一軍處之北岸則安能以有限之)
　(財應無窮之湏飢則噬人飽則用命其勢然也朝廷/乃命渉為淮東提刑知楚州兼節制忠義人兵涉受)
　(命即遣傅翼喻石珪楊徳廣等以逆順禍福珪等乃/謝罪渉慮其人衆而思亂因滁濠之役分石珪陳孝)
　(忠夏全為兩屯李全為五砦又用陕西義勇法涅其/手合諸軍汰者三萬有竒涅者不滿六萬人正軍常)
　(屯七萬使主勝客朝廷省費十三四/及分江淮為三司乃命涉主管淮東)蒙古徇金東勝
　州節度使伯特烏色死之○蒙古穆呼哩次師于單
　州○蒙古太祖皇帝伐西域諸國○張林以金山東
　諸郡附李全來歸詔以林為京東安撫使(初蒙古克/益都不守)
　(而去益都府卒張林與其黨復立府以歸金以功為/治中兇險不逞知府田琢在山東徴求過當頗失衆)
　(心林率其黨逐之琢戰敗乃還汴林遂據益都山東/諸郡皆附之林欲歸宋以自固而未决㑹李全自齊)
　(州還維上冡揣知林意乃薄兵青州城下遣人陳說/國家威徳勸林早附林恐全誘已猶豫未納全乃挺)
　(身入城惟數人從林開門納之相見甚驩謂得所託/置酒結為兄弟全既得林要領附表奉青莒密登萊)
　(濰淄濵棣寧海濟南十二郡版籍歸宋其表辭有云/舉諸七十城之全齊歸我三百年之舊主表至賈渉)
　(以聞詔授林武翼大夫京東安撫使兼京東總管賈/渉因傳檄中原以地來歸及反戈自效者朝廷裂地)
　(封爵無所吝仍厲/諸将圖未下州郡)冬十二月四川宣撫司復洮州○
　詔諸將議伐金及招諭中原豪傑○趙方使扈再興
　許國孟宗政分道帥師伐金(趙方以金人屢敗必将/同時並攻當先發以制)
　(之乃遣再興等帥師六萬分道而進國宗政東趨唐/州再興西趨鄧州戒之曰毋深入毋攻城第潰其保)
　(甲燬其城砦空/其貲糧而已)李全襲泗州不克而還(全以大雪淮/氷合請于賈)
　(涉曰每恨泗州阻水今如平地矣請取東西城以自/效渉許之全以長槍三千人從夜半渡淮潛向泗之)
　(東城将踏濠氷傅城下掩金人不備俄城上荻炬數/百齊舉遥謂全曰賊李三汝欲偷城耶天黒故以火)
　(燭之全知有/備乃引兵還)金尚書右丞相珠格髙琪有罪伏誅(髙/琪)
　(自執政専固權寵擅作威福惡儒喜吏務行苛察與/平章政事髙汝礪相倡和髙琪主機務汝礪掌利權)
　(附己者用不附者斥凡言事忤意及負材力或與已/頡頏者對金主陽稱其材使幹當于河北隂置之死)
　(地又以己為相不得兼樞密元帥以攬兵柄乃與汝/礪力勸金主南伐置河北于意外凡精兵皆集河南)
　(茍且嵗月不肯輙出一卒以應方面之急至是使奴/薩布殺其妻因歸罪于薩布而殺之以滅口事覺金)
　(主久知其姦遂因其事下髙琪于獄殺之初金主将/遷汴欲置乣軍于平州髙琪難之及發中都金主戒)
　(博多厚撫乣軍而博多輙殺數人且勸金主取其元/給器用故有扎達之難而中都以亡故金主嘗歎曰)
　(壞天下者髙琪/博多二人也)蒙古伐髙麗髙麗王暾降之(蒙古兵/襲叛人)
　(于契丹徑髙麗之境髙麗人洪大宣降之且為鄉/導共攻其國國王暾降自是交通使命往來不絶)
(庚/辰)十三年(金興定四年五年/太祖皇帝十)春正月扈再興圍鄧州金
　人救之乃還○孟宗政敗金人于湖陽獲趙興兒○
　許國伐唐州不克而還○以不淩為嗣濮王○夏人
　復以書來議伐金○金以武仙遥領中都留守○三
　月金以髙汝礪為尚書右丞相平章政事胥鼎致仕
　○金紅襖賊于忙兒襲海州據之○夏四月賈渉招
　諭豪傑于山東兩河○蒙古徇金孟州○金封王福
　伊喇衆嘉努武仙張甫靖安民郭文振胡天作完顔
　開燕寧九人為郡公並兼宣撫使分河北山東地以
　𨽻之(初太原為蒙古所有河北州縣不能自立金主坦/詔百官議所以為長久之利者翰林承旨圖克)
　(鎬等十六人謂制兵有三曰戰和守今欲戰則兵力/不足欲和則彼不肯唯有守耳河朔州郡既殘毁不)
　(可一槩守之宜取願就遷徙者屯于河南陕西不願/者許自推其長保聚險阻宣徽使伊喇光祖等三人)
　(謂度太原之勢雖蹔失之頃亦可復當募土人威望/服衆者假以方面重權能克復一道即以本道總管)
　(授之能捍州郡即以長佐授之必能各保一方使百/姓復業宰臣欲置公府金主意未决中丞完顔伯嘉)
　(曰宋人以虚名致李全遂有山東實茍能統衆守土/雖三公亦何惜焉金主曰它日事定公府無乃多乎)
　(伯嘉曰若事定以三公就節鎮何不可之有金主從/之乃封滄州經畧使王福為滄海公以清觀滄州鹽)
　(山無棣樂陵東光寧津呉橋将陵阜城蓨縣𨽻之河/間招撫使伊喇衆嘉努為河間公以獻蠡安深州河)
　(間肅寧安平武强饒陽六家荘郎山寨𨽻之真定經/畧使武仙為恒山公真定有沃冀威鎮寧平定州抱)
　(犢寨欒城南宫縣𨽻之中都東路經畧使張甫為髙/陽公以雄覇莫州髙陽信安文安大城保定静海寳)
　(坻武清安次縣𨽻之中都西路經畧使靖安民為易/水公以涿易安肅保州君氏川季鹿三保河北江礬)
　(山寨青白口朝天寨水谷懽谷東安寨𨽻之遼州從/宜行元帥府事郭文振為晉陽公以河北東路皆𨽻)
　(之平陽招撫使胡天作為平陽公以平陽晉安府隰/吉州𨽻之昭義節度使完顔開為上黨公以澤潞沁)
　(州𨽻之山東安撫副使燕寧為東莒公以益都府路/皆𨽻之九公皆兼宣撫使階銀青榮禄大夫賜號宣)
　(力忠臣總帥本路兵馬署置官吏徵歛賦稅賞罰號/令得以便宜行之除已畫定所管州縣外如能收復)
　(鄰近州縣者亦聽管属同時/九府財富兵强唯武仙耳)五月蒙古徇金隩州兖
　州泰定軍節度使烏延威赫死之○六月賈渉誘漣
　水軍忠義副都統季先殺之其下奉石珪為帥以拒
　命(李全自化湖陂之捷有輕宋諸將之心以季先威/望出已上隂結賈渉所任吏莫凱使譖先欲反渉)
　(信之乃以計命先赴樞密院議事於道殺之而遣統/制陳選總先衆于漣水先部曲裴淵宋徳珍孫武正)
　(王義深張山張友六人拒選不納而潛迎石珪于盱/眙奉為統帥珪道楚城渉不之覺遂入漣水選還渉)
　(恥之謀分珪軍為六請于朝出六脩武京東路忠義/鈴轄誥命及印授淵等以分統先衆淵等陽從命而)
　(實不奉渉教令渉恐甚詔以珪為/漣水忠義軍統轄珪不受而叛)蒙古楊在取金大
　名府開州及東眀長垣縣○蒙古穆呼哩取金嵐絳
　州遂侵河中府不克○秋七月金使烏庫哩仲端如
　蒙古求成○八月金嚴實據青崖崓以魏博恩徳懐
　衛開相等郡來歸李全遂㑹張林襲東平敗績乃還
　(金長清縣令嚴實為主將所疑以兵圍之實挈老幼/壁于青崖崓依益都張林以避之㑹宋使趙拱以朝)
　(命諭京東過青崖實因求内附拱與定約奉實欵至/楚州賈渉以聞實亦分兵四出所至州縣皆下於是)
　(太行之東皆受實節制實乃舉九郡歸宋賈渉因再/遣拱往諭配以兵二千李全亦請往渉不能止乃帥)
　(楚州及盱眙忠義萬人以行拱說全曰将軍提兵渡/河不用而歸非示武也今乗勢取東平可乎全乃合)
　(張林軍得數萬襲東平之城南金行省蒙古綱帥師/固守全以三千人被金銀甲赤幟遶壕躍馬索戰不)
　(得乃與林夾汶水而砦詰旦金監軍王庭玉以騎兵/三百奄至全欣然上馬帥帳前所有騎赴之殺數人)
　(奪其馬逐北抵山谷遇金龍虎上將軍斡布哈貫銀/甲揮長槊盛兵以出旁有繡旗女將馳突全㡬不免)
　(㑹諸将赴救㧞全以出乃退保長清精銳喪失大半/以鎮江軍五百懷憤使拱先將之以歸而自以餘衆)
　(由滄州假鹽利以慰/贍之未㡬復還楚州)張林侵金滄州王福以城降○
　皇太子詢卒(諡曰/景獻)安丙使王仕信帥師㑹夏人以伐
　金(丙遺夏人書定議同舉約以夏兵野戰宋師攻城/遂命利州統制王仕信帥師赴熈秦鳳翔委丁焴)
　(節制次于鞏州以俟夏人夹攻且/傳檄招諭陜西五路官吏軍民)復海州以徐晞稷
　知州事○夏人陷金㑹州○金遣使如夏行成○蒙
　古穆呼哩次師滿城金恒山公武仙以真定降之穆
　呼哩以史天倪權知河北西路兵馬事武仙副之(穆/呼)
　(哩至滿城使蒙古布哈將輕騎三千出倒馬關適武/仙遣葛鐵槍攻臺州蒙古布哈與之遇葛鐵槍戰敗)
　(武仙度力不能支遂舉城降史天倪説穆呼哩曰今/中原已粗定而大兵所過猶縱抄掠非王者弔民伐)
　(罪之意也且王為天下除暴豈可效他軍所為乎穆/呼哩善之即下命禁剽掠遣所俘老幼軍中肅然州)
　(郡聞之咸/争降附)九月夏人圍金鞏州王仕信帥師㑹之不
　克遂還(九月夏遣其樞密使甯子寧率衆二十萬圍/鞏州且來促兵王仕信帥師發宕昌四川宣)
　(撫司統制質俊李寔帥師發下城安丙命諸將分道/進兵沔州都統張威出天水利州都統程信出長道)
　(興元都統陳立出大散關田冒出子午谷金州都統/陳昱出上津己亥張威下令所部諸將毋得擅進兵)
　(於是諸將遲疑不進辛丑質俊等克來逺鎮敗金人/于定邊城王仕信克鹽川鎮乙巳程信王仕信引兵)
　(㑹夏人于鞏州城下丁未攻城不克壬子程信與夏/人復攻城不克信引兵趨秦州丙辰夏人自安逺砦)
　(退師十月丁巳朔程信邀夏人共攻秦州夏人不從/遂自伏羗城引兵還諸將皆罷兵程信以宣撫司命)
　(斬王仕信/于西和州)夏人陷金定西西寧州○蒙古使達呼如
　金○冬十月金封紅襖賊帥時青為滕陽公(青與叔/父全俱)
　(為紅襖賊及楊安兒劉二祖敗青承赦命降𨽻軍中/為濟州義軍萬戸李全降宋青心羡之亦帥衆叛金)
　(而南宋處之龜山有衆數萬至是金元帥赫舍哩烏/雅特遣人招全及青全不從而青以書乞假邳州以)
　(屯老幼當襲取盱眙盡定淮南以贖罪金主乃加青/銀青榮禄大夫封滕陽公本處兵馬總領元帥兼宣)
　(撫使而未/授以邳)十一月蒙古穆呼哩入金濟南府嚴實以
　彰德大名府磁洺恩博滑濬州降之穆呼哩以實權
　濟南等路都總管(穆呼哩既戢士卒州郡恱附遂以/輕騎入濟南嚴實上謁於軍門挈)
　(所部三府六州户三十萬以降穆呼哩承制以實為/金紫光禄大夫權濟南等路都總管實將李信以青)
　(崖附于宋實母妻兄皆死/焉實攻信復取青崖崓)蒙古穆呼哩圍金東平府
　(金兵二十萬聚于黄龍岡聞穆呼哩在濟南衆未大/集遣歩卒二萬襲之穆呼哩迎戰金兵敗穆呼哩遂)
　(薄黄龍岡金兵盛列于城北穆呼哩麾蒙古漢軍下/馬短兵接金兵又大敗溺死于河者以萬數穆呼哩)
　(遂䧟黄龍岡進取楚丘/由單州趨東平圍之)蒙古太祖皇帝克鄂托羅爾
　城(太祖皇帝入西域避暑于頁實勒提斯河至秋進兵/所過城皆下至鄂托羅爾城留二太子三太子圍)
　(之而自與四太子别/攻城十一月城降)蒙古耶律楚材進庚午元厯(楚/材)
　(遼東丹王烏雲八世孫而金尚書右丞履之子也貞/祐三年為中都行省員外郎中都䧟遂降于蒙古太)
　(祖皇帝有一天下之志嘗訪遼宗室召楚材謂之曰/遼金世讎吾為汝報之矣楚材對曰臣祖父以来嘗)
　(北面事之既為臣子豈敢復懷二心讎君父耶太祖/皇帝重其言命處左古以備訪問楚材通術數之學)
　(尤邃于太𤣥時從太祖皇帝征西域次于塔什干城/楚材以金大明厯不應制庚午元厯上之太祖皇帝)
　(以楚材明天文之占屢有問莫不竒中故每征伐必/令楚材預卜吉凶太祖皇帝亦燒羊脾骨以符之然)
　(後/行)十二月石珪以其衆叛降于蒙古賈渉命李全併
　將漣水忠義軍蒙古以珪為元帥(石珪以入漣水非/賈渉本意心懷不)
　(安而李全復請討珪於渉渉遂以全所統衆列于楚/州之南渡門而移淮隂戰艦于淮岸以示珪有備因)
　(命一將招珪軍來者増錢糧不至者罷支給衆心遂/散珪伎窮乃殺裴淵而挟孫武正宋徳珍降于蒙古)
　(穆呼哩以珪為元帥珪即石畫虎也珪既去漣水之/衆未有所屬李全求併將之凡萬一千人而月給萬)
　(五千人之請渉畏全/不敢覈實全益得志)蒙古穆呼哩以嚴實權山東西
　路行省索囉呼圖克帥師次于東平(金兵固守東平不/下穆呼哩謂嚴實)
　(曰我料東平糧盡必棄城去若然汝即入城綏輯安古/慰之勿苦郡縣以敗大事也乃留索囉呼圖克以蒙)
　(兵屯守東平以實權行省謂千户薩里台曰東平/破可命嚴實石珪分城内南北以守之遂北還)金
　易水公靖安民為其下所殺○金復故主東海郡侯
　永濟為衛王(諡曰紹仍加開/府儀同三司)得恭膺天命寳(鎮江副/都統翟)
　(朝宗得于/金師也)
(辛/巳)十四年(金興定五年六年/太祖皇帝十)春正月李全襲金泗州入
　其西城二月金赫舍哩約赫徳來救全敗乃還○金
　㑹師于蔡州以南侵布薩安貞遂圍光州詔淮東京
　湖諸路禦之三月金人入黄蘄州而去扈再興敗之
　于天長鎮夏四月李全大敗之于淮上○金東莒公
　燕寧及蒙古戰寧敗死○五月甲申朔日有食之○
　蒙古取金東平府命嚴實石珪分治之(東平被圍既/久援者不至)
　(糧道復絶其民東徙行省蒙古綱監軍王庭玉守將擊/和立綱不能守率衆南趨邳州蒙古索囉呼圖克邀)
　(斬首七千級嚴實遂入城建行省于府第薩里台以/穆呼哩命中分其城以嚴實撫安東平以北恩博等)
　(州石畫虎/移治曹州)六月詔立沂王嗣子貴和為皇子更名竑
　封祁國公(帝以國本未立命選太祖後十五嵗以上/者教育宫中如髙宗擇普安王故事於是)
　(立貴和/為皇子)以太祖十世孫與莒為秉義郎(與莒燕懿王/徳昭之後而)
　(希瓐之子也家于紹興山隂縣母全氏初慶元人余/天錫為史彌逺府童子師性謹愿絶不預外事彌逺)
　(器重之彌逺在相位久以帝未有儲嗣而沂靖恵王/近屬亦未有後欲借沂王置後為名隂擇宗室中可)
　(立者以備皇子之選㑹天錫告還鄉秋試彌逺密語/之曰今沂王無後宗子賢厚者幸具以來天錫渡浙)
　(與越僧同舟抵越西門㑹天大雨僧言門左有全保/長者可避雨天錫過之保長知其為丞相館客具雞)
　(黍甚肅湏㬰有二子侍立天錫異而問之保長曰此/吾外孫趙與莒與芮也日者嘗言二兒後當極貴天)
　(錫因憶彌逺言且念其行又相當及還臨安以告彌/逺彌逺命召二子來保長大喜鬻田治衣冠心以為)
　(沂邸後可冀也集婣黨送之且詫其遇及見彌逺善/相大竒之恐事泄不便遽使復歸保長大慙其里人)
　(亦竊笑之逾年彌逺忽謂天錫曰二子可復來乎天/錫召之保長辭謝不遣彌逺乃使天錫密諭保長曰)
　(二子長者最貴宜還撫于其父家遂載以至臨安天/錫母朱為沐浴教字禮度益閑習及貴和立為皇子)
　(乃補與莒秉義郎年十七矣與莒凝重寡言潔脩好/學每朝參待漏他人或笑語與莒獨儼然出入殿庭)
　(矩度有常見者歛/容彌逺益異之)秋七月以賈渉為淮東制置使○
　八月任希夷罷以宣繒同知樞密院事俞應符僉書
　院事○京湖制置大使趙方卒(方病革曰未死一日/當立一日紀綱及卒)
　(人皆思之方少從張栻學初知青陽縣告其守史彌/逺曰催科不擾是催科中撫字刑罰無差是刑罰中)
　(教化人以為名言守襄漢十年以戰為守合官民兵/為一體通制總司為一家許國以忠應變如神隠然)
　(有尊爼折衝之風故金人擾邊淮蜀大困而京西一/境獨全能用名人如陳昉游九功輩皆㧞為大吏扈)
　(再興孟宗政皆自土豪推誠擢任致其死力卒為良/将故能藩屏一方使朝廷無北顧之憂諸子范葵最)
　(顯/)以與莒為右監門衛大將軍賜名貴誠○加貴誠
　果州團練使○蒙古太祖皇帝圍西域塔里哈寨(太/祖)
　(皇帝住夏於西域蘇勒坦汗所避暑之地至秋分遣/大太子二太子三太子率右軍攻玉隴哈什城四太)
　(子攻伊拉衮綽和爾瑪勒齊里克瑪勒齊阿喇斯等城/而自將兵踰鐵門闗以攻特爾黙及巴喇勒哈城皆克)
　(之遂圍塔/里哈寨)九月立貴誠為沂靖恵王柄後○冬十月
　復滄州○復以齊州為濟南府兖州為襲慶府○夏
　人復以書乞㑹師伐金○金太醫侯濟張子英除名
　(侯濟張子英治金主孫疾用藥暝眩孫不能任遂死/有司論二人當誅金主曰濟等所犯誠宜死然以朕)
　(孫故而殺人所不/忍也杖七十除名)蒙古穆呼哩伐夏夏人以師㑹之
　遂取金葭州徇綏徳州十一月圍延安府(八月穆呼/哩至天徳)
　(監國公主遣其臣習里古思勞之且享將士穆呼哩/遂由東勝州渉河引兵而西夏主聞之懼遣塔海監)
　(府等宴穆呼哩於河南獻奉甚厚且遣塔海甘布将/兵五萬屬焉十月穆呼哩引兵東行自雲中歴太和)
　(寨以入葭州命石天應權行臺以守葭而自將大兵/攻綏徳破馬蹄克戎兩寨夏主遣迷㒒帥衆㑹之述)
　(㒒問穆呼哩相見之儀穆呼哩曰汝主見我主即其/禮也迷㒒曰未受主命不敢即拜因引衆去十一月)
　(穆呼哩進攻延安迷㒒始贄馬而拜金元帥哈逹與將䝉/納哈塔敏珠爾禦之哈達以兵三萬陳于城東蒙古)
　(古布哈先以騎士三千趣之約半夜伏發穆呼哩乃/令軍士銜枚潜進伏於城東兩谷間明日蒙古布哈)
　(望見金兵佯棄旗鼓走金兵追之穆呼哩出伏乗其/後皷鼙震天金兵大亂穆呼哩追殺七千餘人哈達)
　(走入延安城堅壁不出穆呼哩以城池堅深猝/不可㧞乃留軍圍之而自将兵南攻洛川鄜州)夏人
　冦金定西積石州○師焚潁州○蒙古入金潼關○
　四川宣撫使安丙卒詔知成都府崔與之為四川制
　置使盡䕶蜀軍(丙在四川以攻為守威功甚著朝廷/賴之及卒詔與之盡䕶四蜀之師與)
　(之開誠布公拊循将士/人人恱服軍政復立)張林以京東叛降于蒙古蒙
　古以林為山東東路都元帥李福自膠西逃歸(李全/既併)
　(將漣水忠義益驕悍輕宋及遊金山作佛事以薦國/殤知鎮江府喬行簡方舟逆全大合樂以享之全歸)
　(語其徒曰江南佳麗無比湏與若等一到始造舭􁨆/舟謀争舟楫之利焉膠西當登寧海之衝百貨幅輳)
　(全使其兄福守之為窟宅計時互市始通北人尤重/南貨價増十倍全誘商人至山陽以舟浮其貨而中)
　(分之自淮轉海達于膠西福又具車輦之而稅其半/然後聽往諸郡貿易車夫皆督辦于張林林不能堪)
　(林財計仰六鹽塲福恃弟有恩於林欲分其半林許/福恣取鹽而不分塲福怒曰若背恩耶待與都統提)
　(兵取君頭爾林懼其黨李馬兒說林歸蒙古林遂以/京東諸郡請降于蒙古穆呼哩以林為山東東路益)
　(都府滄景濵棣等州行都元帥府事福狼狽走/還楚州林猶遺賈渉書言非已叛實由李福也)十二
　月鄭昭先罷○閏月茍夢玉如蒙古(通好/也)金更作興
　定寳泉(每一貫當通/寳四百貫)蒙古侵鄜州節度使完顔禄錦
　鈕祜禄資禄都監赫舍哩鶴壽富察羅索死之○蒙
　古穆呼哩取金坊州遂徇隰吉州○蒙古使昻哈濟
　蘇來○蒙古蘇布特敗欽察部于玉峪
(壬/午)十五年(金元光元年七年/太祖皇帝十)春正月庚戍朔受恭膺天
　命之寳于大慶殿大赦○二月李全復泗州○金完
　顔額爾克時全南侵至固始而去夏五月次于淮師襲
　敗之金人誅時全(金主以宋絶嵗幣國用以困乃命節/元帥左監軍額爾克行元帥府事)
　(制三路軍馬同僉樞密院事時全副之以伐宋由頴/壽進渡淮敗宋師于髙塘市攻固始縣破廬州將焦)
　(思忠兵既而獲生口言時全之姪時青受宋詔與金諸/兵相拒全匿其事五月額爾克引衆還距淮二十里)
　(軍將渡全矯稱密詔諸軍且留收淮南麥遂下令人/穫三石以給軍衆惑之額克及諸將佐勸止之全不)
　(從留三日額爾克謂全曰今淮水淺狹可以速濟若值/暴漲宋乗其後將不得完歸矣全力拒之是夕大雨)
　(明日淮水暴漲乃為橋渡軍宋師襲之金兵大敗橋/壞全以輕舟先濟士卒皆覆沒金之兵財由是大竭)
　(金主詔數全/罪而誅之)進封皇子祁國公竑為濟國公以沂王
　嗣子貴誠為邵州防禦使(竑好鼓琴史彌逺買美人/善鼓琴者納諸竑而厚撫)
　(其家使瞷竑動息美人知書慧黠竑嬖之時楊皇后/専國政彌逺用事久宰執侍從臺諫藩閫皆所引薦)
　(莫敢誰何權勢薫灼竑心不能平嘗書楊后及彌逺/之事于几上曰彌逺當决配八千里又嘗指宫壁輿)
　(地圖瓊厓曰吾他日得志置史彌逺於此又嘗呼彌/逺為新恩以他日非新州則恩州也彌逺聞之大懼)
　(思以處竑而竑不知真德秀時兼宫教諫竑曰皇子/若能孝於慈母而敬大臣則天命歸之矣否則深可)
　(慮也竑不聽徳秀因力請外而去一日彌逺為其父/浩飯僧浄慈寺與國子學録鄭清之登慧日閣屏人)
　(語曰皇子不堪負荷聞後沂邸者甚賢今欲擇講官/君其善訓導之事成彌逺之坐即君坐也然言出於)
　(彌逺之口入于君之耳若一語泄者吾與君皆族矣/清之曰不敢乃以清之兼魏恵憲王府大小學教授)
　(清之日教貴誠為文又購髙宗御書俾習之清之上/謁彌逺即以貴誠詩文翰墨示之譽之不容口彌逺)
　(嘗問清之曰吾聞皇姪之賢已熟大要竟如何清之/曰其人之賢更㒒不能數然一言以斷之曰不凡彌)
　(逺頷之再三奉之之意益决乃日媒糵竑之失/言于帝覬帝廢竑而立貴誠而帝不悟其意)蒙古
　穆呼哩以田雄權元帥府事及哈昭帥師戍于隰吉
　翼等州○知濟南府种贇伐青州張林敗走李全入
　城據之○六月俞應符卒○蒙古太祖皇帝克塔里
　哈寨遂屠宻拉城大掠實都而還○蒙古穆呼哩取
　金牛心寨知吉州楊貞死之(時金於牛心寨僑治吉/州事穆呼哩自隰州攻)
　(之知州楊貞令妻孥先墜崖已從之皆死穆呼哩入/寨留兵守之而去且使蒙古布哈引逰騎出秦隴以)
　(為聲援及視山/川夷險强弱)秋七月蒙古穆呼哩徇金青龍堡平
　陽公胡天作降之穆呼哩遂趨關中使蒙古布哈守
　京兆以備潼關按察爾次于晉安冀州之境○九月
　彭義斌帥師復京東州縣嚴實將晁海以青崖降○
　以宣繒參知政事程卓同知樞密院事薛極僉書院
　事○冬十月蒙古穆呼哩取金河中府以石天應權
　河東南北路陜右關西行臺(穆呼哩渡河所過州縣/皆下遂取蒲州召石天)
　(應謂之曰河中為河東要郡我欲選一首領而不可/得君才畧絶衆幸為鎮之乃以天應權行臺平陽太)
　(原吉隰等處帥/府皆受節度)金王庭玉復曹州殺蒙古石珪○十
　一月蒙古穆呼哩徇金同州節度使李復亨完顔額
　爾克死之○蒙古穆呼哩徇金鳳翔府○赦京東河北
　路(以其新/復故也)十二月以李全為保寧軍節度使京東河
　北鎮撫節制司副使(初李全每立戰功史彌逺輙欲/加以官賈渉以為不可及加節)
　(鉞渉歎曰朝廷但知官爵可以得/其心寧知驕則将至於不可勸耶)蒙古太祖皇帝滅
　回回國其王走死(太祖皇帝征回回國其王委國而/去太祖皇帝命蘇布特逐之及于)
　(輝里河敗之回回王夜遁蘇布特将萬騎由不罕川/追襲回回王逃匿海嶼蘇布特分兵守其要害回回)
　(王進退失據不旬日而庾死太祖皇帝遂進次于印/度國鐵門關侍衛見一獸鹿形馬尾緑色而獨角能)
　(為人言謂之曰汝軍宜早回太祖皇帝怪之以問耶/律楚材楚材對曰此獸名角端日行一萬八千里解)
　(四夷語是惡殺之象今大軍征西已四年盖上天惡/殺遣之以告陛下願承天心宥此數國人命實陛下)
　(無疆之福太祖/皇帝即日班師)
(癸/未)十六年(金元光二年八夏獻宗徳旺乾定元年/太祖皇帝十  午)春正
　月金侯小叔復河中府殺石天應蒙古穆呼哩復取
　之(穆呼哩攻鳳翔晝夜苦戰四十餘日不下将由河/中北還金元帥右都監侯小叔襲河中破之殺石)
　(天應焚浮橋而退穆呼哩復取河中以天應子鄂克/代領其衆以守城而造浮橋引師駐終南為屯田住)
　(夏之計初金主命元帥都監阿嚕岱守河中阿嚕岱/恇怯不能軍竭民膏血為浚築之計及絳州破阿嚕)
　(岱益懼馳奏河中孤城不可守有㫖親視果不可守/則棄之無至資敵阿魯岱遂棄河中燒民居官舎一)
　(二日而盡尋有言河中重鎮國家基本所在設為敵/人所據則大河之險我不得専恃矣金主命有司復)
　(修葺之終不能/成故随守随䧟)二月嗣秀王師禹卒○三月蒙古太
　師魯國王穆呼哩卒于解州(穆呼哩自河中帥師還/行至解州聞喜縣疾篤)
　(謂弟岱遜曰我為國家助成大業干戈垂四十年無/復遺恨所恨者汴京未下耳汝等勉之言及而卒年)
　(五十四穆呼哩雄勇善謀與博爾濟博爾歡齊拉衮克/俱以忠勇事太祖皇帝太祖皇帝號為都爾本庫魯)
　(猶中國言四傑也太祖皇帝軍嘗失利㑹天大雪失/牙帳所在卧草澤中穆呼哩與博爾濟張氊蔽之自)
　(暮達曉竟不移足博爾濟從太祖皇帝征伐立功甚/多每警夜則太祖皇帝安枕極見親遇位終右萬户)
　(贈太師廣平王博爾歡從太祖皇帝身更百戰竟死/于陳位終第一千户竒拉衮㓛業與三人者等然中)
　(原之功穆呼哩為第一四人之子孫皆/領宿衛號四集賽出官則為輔相焉)夏五月蒙古
　初置達嚕噶齊監治郡縣(太祖皇帝循實黙里河而/上命三太子循河而下至)
　(薩木丹城降之遂留住夏于帕爾滿川分兵攻諸部/落之近者悉下之至扣肯寨與諸将㑹以西域漸定)
　(置達嚕噶齊於各城監治/之振旅東還所過皆附)茍夢玉還自鐵門關○金
　作元光重寳元光珍貨(珍貨以綾印製/與銀鈔並用)六月程卓卒
　○淮東制置使賈渉卒以丘壽邁攝制置司公事(涉/以)
　(李全驕暴難制力求還朝在道卒初渉欲制忠義兵/乃以翟朝宗統鎮江副司八千人屯楚州城中又分)
　(帳前忠義萬人命趙邦友髙友統五千屯城西王暉/于潭統五千屯淮隂李全輕鎮江兵而忌帳前忠義)
　(乃數稱髙友等之勇遇出軍必請以自随渉不許全/每宴麾下必併召渉帳前将校於是帳前感之亦願)
　(𨽻全然未能合也及渉卒丘壽邁攝帥事全上言曰/忠義烏合尺籍鹵莽莫若别置新籍一納諸朝一申)
　(制閫一以自留庶㓛過有攷請給無弊壽邁從之全/乃合帳前忠義與已軍盡籍之而併統其軍壽邁不)
　(悟/)秋七月夏人冦金積石州○八月金納哈塔瑠格殺
　行省䝉古綱據邳州以叛李全帥師㑹之不克進乃
　還青州(邳州從宜經畧使納哈塔瑠格殺行省䝉古綱/據州反與李二措致書海州言欲附宋李全)
　(麾下周岊得之以報全全喜遣王喜兒以兵二千應/接而已繼之李二措納喜兒而囚之全欲攻邳四面)
　(阻水二措積勁弩備之全不得進合兵索戰而敗欲/還楚州㑹濵棣有亂乃引兵趣青州金行院總帥雅)
　(烏特討留格/殺之復其城)九月庚子朔日有食之○冬十二月嗣
　濮王不淩卒○以許國為淮東安撫制置副使兼知
　楚州(初淮西都統許國奉祠家居欲傾賈涉而代之/因數言李全必反涉卒㑹召國入對國即上疏)
　(極言全姦謀益深反狀已著非有豪傑不能消弭遂/易國文階以為淮東制置命下聞者莫不驚愕淮東)
　(參幕徐晞稷雅意開閫及聞國用乃注/釋國䟽以寄李全于青州全大不樂)金主珣卒太
　子守緒立(金主疾革時已暮夜近臣皆出惟前朝資/明夫人鄭氏以年老侍側金主知其可託)
　(謂之曰速召太子主後事言絶而殂夫人秘之是夕/后妃問安寝閤龐貴妃隂狡機慧常以其子英王守)
　(純年長不得立懐怨鄭氏恐其為變即紿之曰上方/更衣后妃可少休他室伺其入遽鑰之急召大臣傳)
　(遺詔立皇太子守緒始唘户出后妃發䘮太子方入/宫英王已先至太子知之分遣樞密院官及東宫親)
　(衛軍官伊喇莽阿集軍三萬餘于東華門街部署既/定命䕶衛四人監守純于近侍局然後即位於柩前)
　(宣宗在位孜孜以繼述世宗為志勤政憂民形於顔/色然而境土日蹙盗賊羣起者良以性本猜忌崇信)
　(暬御奨用吏胥苛刻成風舉措失常任相非人臨事/寡斷南開宋衅西唘夏侮捐棄中原招来多敵其淪)
　(胥以亡/宜哉)蒙古伐夏夏主遵頊傳國于其子徳旺自號
　上皇○蒙古蘇布特滅欽察烏魯斯薩里等部大掠
　西蕃邊部而還
(甲/申)十七年(金哀宗守緒正大元年/太祖皇帝十九年)春三月召崔與之為
　禮部尚書以鄭捐之為四川制置使與之辭不拜(與/之)
　(治蜀將士輯睦府藏充實至是以/疾歸廣州蜀人肖其像而祠焉)金尚書右丞相髙
　汝礪卒(汝礪循黙固位金主立諫官乞黜之金主曰/汝礪先帝所立以為相者又可黜耶又有男)
　(子服衰麻望承天門且笑且哭有司詰之則曰吾笑/笑將相無人吾哭哭金國將亡羣臣請殺之金主曰)
　(近詔草澤直言今雖譏訕不可殺也/唯以君門非笑哭之所杖而遣之)金以張行信為
　尚書左丞(行信初為參政惡髙琪之専每裁/抑之髙琪忌而出之至是復召用)金使李
　唐英來輸平(金主遣尚書令史李唐英至滁州通好/既而復遣樞密判官伊喇莽阿率兵至)
　(光州榜諭宋界/軍民更不南伐)秋七月以師嵒嗣秀王○八月帝有
　疾史彌逺矯詔立沂王嗣子貴誠為皇子更名昀閏
　月帝崩于福寧殿昀即位尊皇后曰皇太后垂簾同
　聽政封皇子濟國公竑為濟陽郡王出判寧國府(八/月)
　(丙戍帝不豫史彌逺遣鄭清之往沂王府告貴誠以/將立之意貴誠黙不應清之曰丞相以清之從遊之)
　(久故使布腹心足下不荅以一語則清之将何以復/命于丞相貴誠始拱手徐言曰紹興老母在清之以)
　(告彌逺益相與歎其不凡壬辰帝疾篤彌逺稱詔以/貴誠為皇子改賜名昀授武泰軍節度使封成國公)
　(閏月丁酉帝崩彌逺遣皇后兄子谷石以廢立事白/后后不可曰皇子竑先帝所立豈敢擅變谷等一夜)
　(七往返后終不許谷等乃拜泣曰内外軍民皆已歸/心茍不立之禍變必生則楊氏無噍類矣后黙然良)
　(久曰其人安在彌逺即於禁中遣快行宣昀令之曰/今所宣是沂靖恵王府皇子非萬嵗巷皇子茍誤則)
　(汝曹皆處斬皇子竑時聞帝崩跂足以需宣召久而/不至乃屬目墻壁間見快行過其府而不入疑焉已)
　(而擁一人徑過天暝不知為誰甚惑之昀入宫見后/后拊其背曰汝今為吾子矣彌逺引昀至柩前舉哀)
　(畢然後召竑竑聞命即赴至則每過宫門禁衛拒其/從者彌逺亦引竑至柩前舉哀畢引出帷殿帥夏震)
　(守之遂召百官立班聽遺制則引竑就舊班竑愕然/曰今日之事我豈當仍在此班震紿之曰未宣制已)
　(前當在此宣制後乃即位耳竑以為然已而遥見殿/上燭影中已有人在御座則昀已即位矣宣制畢閤)
　(門宣賛呼百官拜舞賀新皇帝即位竑不肯拜夏震/捽其首下拜遂稱遺詔以竑為開府儀同三司進封)
　(濟陽郡王判寧國府尊楊皇后曰皇太后垂簾同聽/政詔遵孝宗故事宫中自服三年喪寧宗恭儉守文)
　(初年以舊學輔道之功召用宿儒引㧞善類其政可/觀中更韓侂胄内蓄羣姦指正為偽外挑强鄰流毒)
　(淮甸函首求成國體虧矣及史彌逺擅權於/外楊后竊政於内帝拱黙不能自强惜哉)封兄濟
　陽郡王竑為濟王出居湖州○九月召傅伯成為顯
　謨閣學士楊簡為寳謨閣直學士柴中行為右文殿
　脩撰並奉朝請伯成簡辭不至(帝既立史彌逺欲收/衆望勸帝褒表老儒)
　(於是帝謂宰輔曰傅伯成楊簡皆先朝耆舊朕所簡/記可召赴行在故有是命簡辭不至簡嘗師陸九淵)
　(篤學力行其為政設施皆/可為後世法人敬慕之)以禮部侍郎程珌吏部侍
　郎朱著戸部侍郎陳德剛中書舎人真德秀並兼侍
　讀工部侍郎葛洪起居郎喬行簡宗政少卿陳貴誼
　軍器監王塈並兼侍講(初德秀為起居舎人兼宫講/言事不避權貴且卷卷於復)
　(讎時史彌逺方以爵禄縻天下士徳秀慨然謂劉爚/曰吾徒湏急引去使廟堂知世亦有不肯為從官之)
　(人遂力請外至是自知潭州召還入對勸帝容受直/言召用賢臣固結人心為本帝開納之徳剛伸子也)
　以真徳秀為禮部侍郎兼直學士院魏了翁為起居
　郎(開禧初了翁以武學博士召試學士院對䇿諫開/邊事御史徐枏劾了翁狂妄了翁遂以親老出知)
　(嘉定府及韓侂胄敗史彌逺用事收召諸賢了翁預/焉力辭不至築室白鶴山下以所聞於輔廣李燔者)
　(開門授徒士争負笈從之由是蜀人盡知禮義之學/及為潼川轉運判官上䟽乞與周惇頥張載程顥程)
　(頥錫爵定諡示學者趣向與任希夷合朝/廷從之至是以起居舎人進改起居郎)追封宗室
　希瓐為榮王妻全氏為國夫人以其子與芮襲封奉
　祀(帝之本生/父母也)冬十月嗣秀王師嵒卒○夏及金平始
　用敵國禮(夏與金通好不交兵者八十年至貞祐初/以小故生釁搆難十年一勝一負遂至精)
　(鋭俱盡兩國皆弊至是夏遣其吏部尚書李仲諤脩/好於金稱弟而不臣各用本國年號金主許之遂以)
　(夏國脩好詔中外而遣禮/部尚書鄂屯良弼報之)十一月以葛洪同僉書樞
　密院事
　
　
　
　
　
　
　
　
　通鑑續編卷二十
