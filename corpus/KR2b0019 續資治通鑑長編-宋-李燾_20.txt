
　續資治通鑑長編巻十八
　　　　　　　　　　　　　宋　李燾　撰
　　太宗
太平興國二年春正月丙寅命禮部員外郎賈黄中左
補闕程能左贊善大夫馮瓚分掌左藏三庫先是貨泉
與金帛通掌嵗久儲蓄盈羡始命分之謂侍臣曰朕以
凉德繼守鴻圖凡機務邉事皆奉行先帝成規不敢輙
有改易然財貨充溢勢湏别置官吏使各專其職耳黄
中尋出知昇州嘗案行府廨見一室扄鐍甚固命發鑰
視之得金寶數十櫃計其價直數萬萬乃李氏宫閤中
遺物未著於籍即表上之上曰非黄中亷恪則亡國之
寶將汚法而害人矣賜錢二十萬(黄中知昇州不得其/月日據本傳在二年)
(今附見於此徐度國紀載/之二月庚子不知何據也)　五代藩鎮多遣親吏徃諸
道囬圖販易所過皆免其筭既多財則務為奢僭養馬
至千餘匹童僕亦千餘人國初大功臣數十人猶襲舊
風太祖患之未能止絶於是詔中外臣僚自今不得因
乗傳出入齎輕貨邀厚利并不得令人於諸處囬圖與
民爭利有不如詔者州縣長吏以名奏聞　又申禁藩
鎮補親吏為鎮將自此但以牙校為之亦有宣補者(禁/藩)
(侯不得補親吏為鎮將本志及㑹要並載於此年實録/乃無之今因禁臣僚與民爭利附見其實開寶三年五)
(月已/禁矣)
上初即位以疆宇至逺吏員益衆思廣振淹滯以資其
闕顧謂侍臣曰朕欲博求俊乂於科場中非敢望㧞十
得五止得一二亦可為致治之具矣先是諸道所發貢
士凡五千三百餘人命太子中允直舍人院張洎右補
闕石熙載試進士左贊善大夫侯陶等試諸科户部郎
中侯陟監之於是禮部上所試合格人名戊辰上御講
武殿内出詩賦題覆試進士賦韻平側相間依次用命
翰林學士李昉扈䝉定其優劣為三等得河南吕蒙正
以下一百九人庚午覆試諸科得二百七人並賜及第
又詔禮部閲貢籍得十五舉以上進士及諸科一百八
十四人並賜出身九經七人不中格上憐其老特賜同
三傳出身凡五百人皆先賜緑袍鞾笏錫宴開寶寺上
自為詩二章賜之唐時禮部放牓之後醵飲於曲江號
曰聞喜宴五代多於佛舍名園周顯德中官為主之上
命中使典領供帳甚盛第一第二等進士并九經授將
作監丞大理評事通判諸州同出身進士及諸科並送
吏部免選優等注擬初資職事判司簿尉寵章殊異歴
代所未有也薛居正等言取人太多用人太驟上意方
欲興文教抑武事弗聽及䝉正等辭特召令升殿諭之
曰到治所事有不便於民者疾置以聞仍賜裝錢人二
十萬(興文教抑武事此據稽古録賜進士宴在己巳先/解褐在壬申得十五舉進士在辛巳注官在三月)
(戊子今并言之都不書曰實録所/載人數與國史志不同今從本志)或云太祖之幸西京
也洛陽人張齊賢獻下并汾富民封建敦孝舉賢太學
籍田選良吏懲姦謹刑十䇿太祖召見便坐問之齊賢
以手畫地條陳太祖善其四策齊賢堅執其餘策皆善
太祖怒令衛士拽出及還語上曰我幸西京惟得一張
齊賢我不欲遂官爵之汝異時可收以自輔也於是齊
賢舉進士上決欲置之髙等而有司第其名適在數十
人後上不悦乃詔進士盡第二等及九經凡一百三十
人悉與超除盖為齊賢故也(此事據魏泰東軒記刪修/亦未知信否故稱或云且)
(兩存之更/俟詳考)齊賢通判衡州時州鞫刼盗十餘皆論死齊
賢始至為辨理存活者五人獄官及知州事恐懼譴責
齊賢曰齊賢初成一名豈欲委罪衆人而自為功乎第
令改正而已自江陵至桂州有水遞舖夫凡數千户皆
漁樵細民衣食不給湘江多巨潭險石而程限與陸舖
等或阻風濤隂雨率被笞捶齊賢言其事詔每舖夫各
减半　吳越王俶遣其子温州刺史惟演來修貢賀登
極
先是諸州掾曹及縣令簿尉皆吏部南曹給印紙歴子
外或别給公據壬申詔罷公據申明書歴之制　上以
㩁課未均遣使分詣諸州與長吏同裁定及募髙貲人
主之
癸酉以商鳳為東上閤門使上在藩邸時鳳居典客之
任踐阼之五日陳從信以右知客押衙為西上閤門使
樞宻承㫖程德元以藥院押衙為翰林使陳贊以弓箭
庫官為軍噐庫副使王延德以監厨為御厨副使鳳時
在病告中及是愈乃有是命延德東明人也(商鳳未見/陳贊亦未)
(見/)
乙亥賜鄉貢進士孔世基同本科出身褒先聖之後也
丙子幸相國寺還御東華門觀燈
己夘吳越國王妃孫氏卒詔給事中程羽為弔祭使
庚辰詔以美名易禁軍舊號鐡騎曰日騎控鶴曰天武
龍騎曰龍衛虎㨗曰神衛
五代以來諸方割據罪人率配𨽻西北邉然多亡投塞
外誘羌戎為㓂己丑詔自今當徙者皆配廣南勿復𨽻
秦州靈州通逺軍及沿邉諸州　邕州言廣源州蠻酋
坦綽儂民富(案宋史作坦/坦綽農民富)以偽漢所置十州首領詔敕
來獻欲比七源州内附輸賦税而思琅州蠻蔽塞使不
得通願朝廷舉兵誅思琅州詔授坦綽儂民富檢校司
空(案宋史作檢校司空/御史大夫上柱國)令廣州轉運使徐道招來之(徐/道)
(未/見)
辛夘幸講武池　以新龍興寺為太平興國寺　初江
南諸州官市茶十分之八餘二分復税其什一然後給
符聽其貨鬻商人旁緣為姦踰江渉淮頗紊國法轉運
使樊若氷請禁之仍增所市之直以便民
李煜舊用鐡錢於民不便二月壬辰朔若氷請置監於
昇鄂饒等州大鑄銅錢凡山之出銅者悉禁民採並取
以給官鑄諸州官所貯銅錢數盡發以市金帛輕貨上
供及博糴麥銅錢既不度江益以新錢民間錢愈多鐡
錢自當不用悉鑄為農噐以給江北流民之歸附者且
除銅錢度江之禁詔從其請民甚便之(鑄鐡錢為農噐/别本實録見七)
(月丁亥今/并書之)然煜用兵際權宜調歛若氷悉奏以為常賦
民頗怨懟若氷少貧賤嘗為豫章富人洪氏所辱心恨
之既而洪氏掌本郡㩁酤負煜時嵗課鐡錢數百萬若
氷悉收銅錢洪氏幾至破産(案樊若氷宋史作樊若水/屢見前第十五巻及第十)
(六/巻)
癸巳吳越王俶遣使來修時貢
命户部員外郎兼侍御史知雜事雷德驤提㸃開封府
管界鹽麴商税課利
甲午建鄂州永興縣為永興軍　契丹遣使來賀上登
極賀正
右千牛衛上將軍李煜自言其貧乙未詔賜錢三百萬
煜雖貧張洎猶匄索之煜以白金頮面噐與洎洎意歉
然時潘謹修掌煜記室洎疑謹修教煜素與謹修善自
是亦稍疎焉
初比部郎中張全操慷慨敢言外事太祖甚寵遇之命
知靈州委以邉事全操部送嵗市官馬賂所過蕃族物
粗惡戎人恚怒不受全操捕得十八人殺之沒入其兵
仗羊馬戎人大擾朝廷遣使齎金帛撫賜其族與之盟
始定上怒召全操下獄鞫之丁酉決杖流海島全操江
東人也(全操當是乾德四年/知光化軍進羡利也)　西山廵檢郭進言北漢
胡桃寨指揮使史温等四十四户二百四十五口内附
戊戌詔京朝官出知節鎮者借紫知防團刺史州及通
判並借緋罷日依舊　以鎮東軍安撫使知越州錢儀
為慎瑞師等州觀察使仍知越州宣德軍安撫使知湖
州錢信為新媯儒等州觀察使仍知湖州儀信皆吳越
王俶之弟儀好晝寢多以夜決府事及游宴信嘗為僧
後反初服因其請而有是命盖執政者戯之也　上為
晉王時左屯衛上將軍張鐸嘗假錢百六十萬於是詔
悉貰之
己亥吳越王俶以山陵有期遣使來修賻禮
庚子上改名炅詔除已改州縣職官及人名外舊名二
字不湏廽避
壬寅大宴崇德殿不作樂
乙巳幸新鑿池賜役卒三萬五千人人千錢布一端遂
幸講武池宴射玉津園
丙午始分西川為東西兩路各置轉運使副使兵部郎
中許仲宣為西路轉運使考功員外郎滕中正為東路
轉運使中正北海人也
丁未占城國遣使來貢方物　有司言江南諸州搉茶
凖勅於縁江置㩁貨諸務百姓有藏茶於私家者差定
其法著於甲令匿而不聞者許隣里告之賞以金帛咸
有差品仍於要害處縣法以示之詔從其請凡出茶州
縣民輙留及賣鬻計直千貫以上黥面送闕下婦人配
為鐡工民間私茶減本犯人罪之半㩁務主吏盗官茶
販鬻錢五百以下徒三年三貫以上黥面送闕下茶園
户輙毁敗其叢株者(案叢株文獻/通考作業樹)計所出茶論如法
有司又言煑鹽之利以佐用度非申明禁法則豪民專
之山澤之出不能盡征於王府矣應江南諸州先通商
處已悉禁之凡舄土鹵水民並不得私煑鹽差定其罪
著于甲令其諸處池監監臨主者盗官鹽販鬻以規利
亦如盗煑鹽之法其通商禁法等處及西路青白鹽各
相伺察不得令私鹽侵奪公利犯者自一兩至二百斤
論罪有差於是比乾德之禁增闌入至二百斤以上煑
鹻及主吏盗販至百斤以上蠶鹽入城市五百斤以上
並杖背黥面送闕下
初右監門衛率府副率王繼勲分司西京殘暴愈甚强
市民家子女以備給使小不如意即殺而食之以槥櫝
貯其骨出棄於野外女儈及鬻棺者出入其門不絶民
甚苦之而不敢告上在藩邸頗聞其事及即位㑹有訴
者亟命户部員外郎知雜事雷德驤乗傳徃鞫之繼勲
具伏自開寶六年四月至今手所殺婢百餘人乙夘斬
繼勲於洛陽市并斬女儈八人洛陽民三軰皆為繼勲
强市子女者長夀寺僧惠廣嘗與繼勲同食人肉上令
先折其脛然後斬之民皆稱快
戊午宰臣薛居正沈倫盧多遜樞宻使曹彬楚昭輔各
賜錢五百萬銀三百斤宣徽南院使潘美北院使王仁
鎬各賜錢三百五十萬銀二百斤
己未諂劉鋹李煜常俸外増以它給　賜齊王廷美絹
萬疋錢五百萬武功郡王德昭絹五千疋錢五百萬興
元尹德芳絹三千疋錢三百萬
庚申賜殿前都指揮使楊信馬軍都指揮使党進銀各
六百斤殿前都虞候李重勲馬軍都虞候李漢瓊歩軍
都虞候劉遇神衛左右廂都指揮使楊美銀各三百斤
美即光美也
辛酉詔諸道所給幕職州縣官俸其物價當以時定勿
令虧損不充七分之數　新擬竇州録事參軍孟蠻避
逺宦不之任詣匭自陳上怒命決杖流海島(祖宗故事/有引事惑)
(衆誣罔切害八字疑修/書官潤色今從實録)
戊午幸太平興國寺遂幸造船務賜工徒人千錢布一
端還幸建隆觀
太祖受禪文武五品以上皆得廕子弟上即位諸道州
府各遣子弟奉方物來貢上悉授以試銜及三班舊制
以恩澤授散試官者不得同正官赴選於是新授試大
理評事王懐挺張擢上言雖迃朝命未有選期願賜甄
收許歸銓綜三月壬戌朔詔應授試銜等人特定七選
赴集試銜有選自擢等始也
癸亥工部郎中侯陟言祠部給僧尼牒每通納百錢於
有司請罷之嵗令諸州上僧尼之籍于祠部下其牒俾
長吏親給之詔從其請
甲子吳越王俶復遣使來修時貢
乙丑始頒銅禁於江南諸州
侍御史任惟吉前通判陜州為下所告按得其贓丙寅
詔削奪官爵配𨽻汝州鎮國行軍司馬王祜惟吉姻也
祜知制誥嘗引薦惟吉詔奪祜兩季俸
壬申清明始賜近臣新火
河陽三城節度使趙普來朝乞赴太祖山陵乙亥授太
子少保留京師　右千牛衛將軍董繼業前知辰州私
販鹽賦於民斤為布一疋鹽止十二兩而布必度以四
十尺民甚苦之有詣闕訴其事者下御史獄鞫實於是
責繼業為本部中郎將　香藥庫使髙唐張遜建議請
置搉易局大出官庫香藥寶貨稍增其價許商人入金
帛買之嵗可得錢五十萬貫以濟國用使外國物有所
泄上然之一嵗中果得三十萬貫自是嵗有増羡卒至
五十萬貫(熊克九朝通畧仍令非/出官庫者無得私相易)
戊寅命翰林學士李昉等編類書為一千巻小説為五
百巻
初節度使得補子弟為軍中牙校因父兄財力率豪横
奢縱民間苦之洛下有十衙内尤放恣左驍衛上將軍
太原田景咸子漢明其一也上雅知其弊始即位即詔
諸州府籍其名部送闕下至者凡百人癸未悉補殿前
承㫖以賤職覊縻之餘五人老病不任事遣還
庚寅知江州周述言廬山白鹿洞學徒常數千百人乞
賜九經使之肄習詔國子監給本仍傳送之　秦州言
戎人安家族冦長山寨廵檢使韋韜擊走之(韜未/見)
契丹在太祖朝雖聽沿邉互市而未有官司是月始令
鎮易雄覇滄州各置㩁務命常參官與内侍同掌輦香
藥犀象及茶與相貿易(熊克九朝通畧云後有/范陽之師乃罷不與通)　八作
副使綦廷珪病告滿不落籍及愈不朝參即入班中宣
徽使潘美王仁贍並坐奪一季俸錢東上閤門使商鳳
西上閤門使陳從信責授閑廐使閤門祗候餘抵罪有
差(是年正月癸酉鳳為東上閤門使此事/不知在何時今附見三月末更俟考詳)
夏四月辛夘朔右拾遺郭泌言劔南諸州官糶鹽斤為
錢七十豪民黠吏相與囊槖為奸賤市於官貴糶於民
斤為錢或至數百望稍増舊價為百五十則豪猾無以
規利而民食賤鹽矣從之　大食國遣使來貢方物
先是詔於潞州北亂栁石圍中築城甲午賜名威勝軍
丁酉以鎮州廣陽寨為平定軍
己亥以延州永安鎮為保安軍　殿中丞劉珝勒停仍
永不録用坐知劔州有盗官物者珝募人告獲上言乞
賞告者朝廷以珝不用心捕賊擅立賞募人故有是命
(此據/别本)
壬寅令西川諸州幕職官常俸外更増給錢五千
甲寅契丹遣鴻臚少卿耶律敞等來助塟
乙夘塟太祖英武聖文神德皇帝于永昌陵　太祖宴
駕詔翰林學士户部侍郎李昉兼判太常寺昉歸語其
子宗諤等曰堂吏不知典故豈有為丞郎而判寺乎若
言判寺自丞以下至簿皆可判也何暇别命官乎唐朝
丞郎兼判他局者甚多或官髙則言判某官事或官卑
則言知某官事或未即真則言權知某官事或言檢校
某官事唯太常卿尤為重任未聞可總而判之必朝廷
不以吾不才當言權知太常卿事可矣然近者竇儀判
大理寺崔頌判國子監此盖失之久矣宗諤因問凡制
敕所出必自宰相今言堂吏不知典故何也昉曰命官
判寺宰相必不經心惟堂吏舉近例使押字耳昉又言
自太祖臨御以來百司吏艱於選補後進者多不習故
事由是臺省舊規漸成廢墜云　延州民饑詔以粟二
萬斛貸之
丁巳以潛龍時講學莊傑為酸棗縣令賜塗金帶銀鞍
勒馬白金緡錢等(莊傑/未見)
是月作景福殿　降詔䘏刑自是每嵗夏首常舉行之
五月辛酉朔賜永昌陵執事官噐幣有差諸司職掌及
行事吏部選人第减其選
上勵精求理前詔轉運使考案諸州凡諸職任第其優
劣尋復遣使分行諸道亷察官吏壬戌河南府法曹參
軍髙丕伊闕縣主簿翟嶙鄭州滎澤縣令申廷温皆坐
罷軟不勝任惰慢不親事免官
上初即位安逺節度使向拱武勝節度使張永德横海
節度使張美鎮寜節度使劉庭讓皆來朝癸亥以拱永
德並為左衛上將軍美為左驍衛上將軍庭讓為右驍
衛上將軍制辭云不敢以藩領之任重煩舊德也
初兖州龔丘縣李氏女少喪父母病心痛李禱於神不
食者半月自是不復食五穀水漿不入口踰八年忽一
日縱火焚其舍登山結草為廬以居州遣吏視之圍守
經七日不飲食以其事聞甲子詔本州釋之令遂其性
乙丑幸新水磑遂幸玉津園宴射
丙寅涇州言安定民妻怒其夫前妻之子婦斷其喉而
殺之上謂左右曰法當原情此必由繼嫡之際愛憎殊
别固當以凡人論也乃詔自今繼母殺傷夫前妻之子
及其婦並以殺傷凡人論嘗為人繼母而夫死改嫁者
不得占夫家財物當盡付夫之子孫幼者官為檢校俟
其長然後給之違者以盗論
庚午命起居舎人辛仲甫使于契丹右贊善大夫穆被
副之仲甫至境上聞朝廷議興師伐北漢實倚契丹為
援遲留未敢進飛奏竢報有詔遣行既至契丹主問曰
聞中朝有黨進者真驍將如進之比凡幾人仲甫對曰
名將甚多如進鷹犬之材何可勝數契丹主頗欲留之
仲甫曰信以成義義不可留有死而己契丹主知其秉
節不可奪厚禮遣還上嘗謂左右曰仲甫逺使絶域練
逹機宜可謂不辱君命若更得人如仲甫數人朕何患
也　是日宴崇政殿不作樂
蔡州團練使張延範前知廣州火焚公帑香藥珠貝犀
象殆盡延範奏不以實又縱私奴三軰於部下受賕御
史府案得其狀上先命斬其奴於廣州市癸酉責延範
為䕶國行軍司馬
初曹翰屠江州民無噍類其田宅悉為江北賈人所占
有詔州長吏訪尋其民之鄉里踈逺親屬給還之知州
張霽受賈人賂為隱蔽不盡與民民訴其事戊寅霽決
杖流海島　常州言民訛言官取良人女充後宫民間
相驚不俟媒妁而嫁者甚衆詔捕作訛言者得徐銓等
數人悉抵法
己夘祔太祖神主于太廟廟樂曰大定之舞以孝明皇
后王氏配又以懿德皇后符氏淑德皇后尹氏祔别廟
(熊克九朝通畧又以孝惠/懿德淑德三后祔别廟)
庚辰詔修鳳翔府終南山北帝宮宮即張守真所築以
祀神者也
辛巳平海節度使陳洪進言已離本道入朝
丁亥詔太子中舍陳鄂等同詳定玉篇切韻(藝文志載/鄂等重詳)
(定篇韻在雍熙中與本紀實/録不同恐志誤也今不取)
六月乙未磁州言保安等縣有黑蟲羣飛夜出晝隱食
桑葉殆盡詔免其桑税
癸夘知秦州張炳言先受詔以倉粟糶與貧民使者劉
文保復齎詔詔臣罷之民饑益甚轉死溝壑者愈衆臣
與文保矯詔開倉救百姓倒垂之急願以屬吏詔釋其
罪　全州潁州言大水壞民廬舍
乙夘幸開寶寺遂幸飛龍院賜從官馬人一疋
己未江南西路轉運司言諸州蠶桑少而金價頗低今
折税絹估小而傷民金估髙而傷官金上等舊估兩十
千今請估八千絹上等舊疋一千今請估一千三百餘
以次増損從之
秋七月詔華州元籍入陽平市大吏田宅悉給還之
壬戌斬宦者周延峭坐齎詔至宋州視官糴擅離糴所
出城飲酒遺失詔書故也
開寶末上在晉邸遣親信詣西邉市馬還宿要册湫祠
旁中夕夢神人語之曰晉王已即位矣汝可倍道還都
使者至京兆果聞太祖升遐是嵗五月靜難節度使宋
偓又言白龍見要册祠池中長數丈東向吐青白雲癸
亥詔封湫神普濟王為顯聖王増飾祠宇春秋奉祠仍
立碑紀其事　河陽言河決温縣鄭州言河決滎澤縣
詔客省使翟守素發鄭之丁夫千五百人卒千人塞滎
澤之決
乙丑澶州言河決頓邱滑州言河決白馬道州言大水
壞民廬舎
諸州吏䕶送官物上供守藏者率硾鈎為奸故外州吏
負官物或至破産不能償上聞之曰此豈為天下守財
之道耶庚午令左藏庫及諸庫所受諸州上供均輸金
銀絲綿及他物監臨官謹視主秤無令欺而多取犯者
主秤及守藏吏皆斬監臨官亦重寘其罪(實録及食貨/志載詔語與)
(乾德四年張光操論芻粟餘羡詔語畧/同盖史筆潤色今不復重見止著其事)
初周太祖以中書舎人魚崇諒為翰林學士時崇諒母
留陜州求解官歸養詔予長告辭日賜坐慰撫且賚其
母衣物甚厚告滿百日屢遣使存問之尋拜禮部侍郎
復為學士詔書諭㫖令奉母歸闕崇諒再表辭以母老
病不願離本土優詔不允屬嵗暮寒冽崇諒請俟春末
入朝許之未幾聞周祖喪乃奔赴京師世宗舉行前詔
崇諒辭曰先帝許臣至春末就職若因奔喪遽受命非
禮也固請如前約及期崇諒將母即路㑹世宗征髙平
崇諒未至陶穀間言曰崇諒宿留不來有顧望意世宗
頗疑之崇諒又表陳母病詔許就養陜州訖太祖朝不
起上雅聞其名欲召見之崇諒復辭以疾上不奪其志
丙子授崇諒兵部侍郎致仕(崇諒北海人初/見長興四年)
初太祖為上聘故淄州刺史李處耘女既納幣㑹太祖
崩丁丑始入宮
戊寅遣左衛大將軍李崇矩馳驛自陜至滄棣按行河
勢視隄岸之缺亟繕治之民田被水災者悉蠲其租
自江南平嵗漕米數百萬石給京師増廣倉舍命常參
官掌其出納内侍副之上猶恐吏槩量不平遣皇城卒
變服覘邏於是亷得永豐倉持量者張遇等凡八軰受
賕為奸庚辰悉斬之監倉右監門衛將軍范從簡等四
人免官同監内侍決杖
辛巳金壇縣尉周楚坐贓棄市　詔諸州蒐訪先賢筆
迹圖畫(因是月辛酉祖令孫進王羲之/模本書附見詔在十月庚午)
閏七月庚寅朔以陳洪進將入朝遣翰林使程德元徃
宿州迎勞之
癸巳以曹州定陶鎮為廣濟軍
己亥幸白鶴橋臨金水河(案宋史作/白鶻橋)
殿直吳舜卿受詔募兵沂兖間至泗水驛被酒手殺平
民八人兖州以聞上命械繫送闕下辛丑先折其兩足
然後斬之
丁未以平南軍為太平州
己酉遣翰林學士李昉使吳越　汴水溢壞開封大寜
堤浸民田害稼詔發懷孟丁夫三千五百人塞之
初天雄軍節度使兼侍中李繼勲鎮大名踰八年以疾
求歸洛陽就醫藥許之仍賜錢千萬白金萬兩復上表
乞骸骨庚戌授太子太師致仕繼勲數典大藩所至雖
無善狀然以質直稱性儉嗇服用樸素酷信釋氏每造
寺施僧則不計其費與太祖有軍中之舊故特承寵遇
後月餘卒贈中書令追封隴西郡王諡莊武
甲寅以布衣孫守彬為右領衛將軍致仕時守彬女初
入宫也　梅山峒蠻左甲首領苞漢陽右甲首領漢陵
等率衆刼掠商人上屢遣使招諭冦暴訖不止乃命客
省使翟守素發潭州兵徃擊之
丁巳有司上諸州所貢閏年圖故事每三年一令天下
貢地圖與版籍皆上尚書省國初以閏為限所以周知
山川之險易户口之衆寡也(實録于此下即云時吳晉/悉平奉圖來貢者州郡凡)
(四百巻此大悞也按地理志乃雍/熙中事今削去㑹要亦同實録)
八月癸亥黎州山後兩林蠻主歸德將軍勿尼懷化將
軍勿兒遣使王子卑綵副使牟盖鬼主還祖等七十八
人來貢名馬乞頒正朔尋以勿尼為歸德大將軍(勿尼/等加)
(官在九月己/酉今并書之)　上復以詔諭苞漢陽等漢陽保險拒命
乃詔翟守素進兵捕擊時霖雨彌旬弓弩解弛不堪挽
明日將接戰守素一夕令削木為弩及旦賊掩至交射
之賊遂敗乗勝逐北盡平其巢穴先是潭邵等州大吏
富人多與漢陽交通既而得其書訊數百封守素盡焚
之反仄以安
丙寅陳洪進入見於崇德殿禮遇優渥賜錢千萬白金
萬兩絹萬疋
上初即位以少府監髙保寅知懐州懐州故𨽻河陽時
趙普為節度使保寅素與普有隙事頗為普所抑保寅
心不能平手䟽乞罷節鎮領支郡之制乃詔懷州直屬
京長吏得自奏事於是虢州刺史許昌裔(昌裔/未見)訴保平
節度使杜審進闕失事詔右拾遺李瀚(瀚未/見)徃察之瀚
因言節鎮領支郡多俾親吏掌其關市頗不便于商賈
滯天下之貨望不令有所統攝以分方面之權尊奬王
室亦强幹弱枝之術也始唐及五代節鎮皆有支郡太
祖平湖南始令潭朗等州直屬京長吏得自奏事其後
大縣屯兵亦有直屬京者興元之三泉是也戊辰上納
瀚言詔邠寜涇原鄜坊延丹陜虢襄均房復鄧唐澶濮
宋亳鄆濟滄德曹單青淄兖沂貝冀滑衛鎮深趙定祁
等州並直屬京天下節鎮無復領支郡者矣(按此時已/盡罷節鎮)
(所領支郡矣而實録興國七年五月辛亥又書詔以/涇州直屬京不知何也今削去不著然更湏考之)
己夘改報先寺為乾明寺重葺之　知資州成肅言凖
開寶六年詔川陜諸州犯竊盗計銅鐡錢滿萬强盗滿
六千者並棄市川陜鐡錢四直銅錢一願均定其法事
下有司請以銀一兩為强竊盗贓銅錢一千雜犯絹一
疋論罪從之
九月辛夘内品王守忠棄市坐監法酒庫盗官酒三百
瓶為其匠王景能所發故也賜景能紫衣銀帶帛五束
　作崇聖殿
吳越王俶將入朝先遣其子鎮海鎮東節度使惟濬來
貢壬辰詔户部郎中侯陟至泗州迎勞之及惟濬至賜
賚無算
乙未幸造弓箭院賜工徒人千錢布一端又幸新修三
館賜役夫錢有差
唐天祐中兵亂窘乏始令以八十五錢為百後唐天成
中又減五錢漢乾祐初復減三錢國初因漢制其輸官
亦用八十或八十五然諸州私用猶各隨俗至有以四
十八錢為百者丁酉詔所在悉用七十七為百每千錢
必及四斤半以上禁江南新小錢民先有藏蓄者悉令
送官官據銅給其直　初廢嶺南媚川都禁民采珠未
幾官復自采容州海渚亦産珠仍置官掌之於是容州
始貢珠百斤賜負擔者銀帶衣服
壬寅幸水磑賜役夫衣服綵帛遂幸西御園宴射
癸夘關南廵檢應州觀察使李漢超卒上甚悼之特廢
朝贈太尉忠武節度使遣中使䕶其喪歸塟
丁未渤泥國王遣使來貢方物始通也
上屬意戎事每朝罷即於便殿或後苑親閱禁卒取壮
健者𨽻親軍罷軟老弱悉分配外州自是藩衛之士益
以精强乃令築講武臺於城西之楊村辛亥大閱上與
文武大臣從官等登臺而觀殿前都指揮使楊信初董
其事上以信病瘖不能言命天武左廂都指揮使崔翰
代之翰分布士伍南北綿亘二十里建五色旗以號令
將卒望其所舉為進退之節每按旗指蹤則千乗萬騎
周旋如一甲兵之盛近代無比上甚悅即遣中使宻以
金帶賜翰謂之曰此朕藩邸時所服者也因謂左右曰
若崔翰者必不仕晉朝矣盖言晉朝將帥多不得其人
軍政隳紊故也楊信即楊義避上改名焉
丙辰上始狩于近郊作詩賜羣臣令屬和　國子監主
簿郭恕先决杖配𨽻登州禁錮恕先即忠恕也初責乾
州司户參軍秩滿去官遂不復仕縱放岐雍陜洛之間
或踰月不食盛夏暴日中無汗大寒鑿氷而浴人皆異
之尤善畫得其畫者藏以為寶上雅聞恕先名既即位
召為國子監主簿賜賚甚厚令于太學刋定歴代字書
内侍押班竇神興嘗館之恕先美鬚髯一日忽盡㧞去
神興驚問其故恕先曰聊以效顰耳神興大怒白上以
恕先無檢局放縱敗度上稍踈焉恕先益縱酒肆言時
政頗有謗讟語聞且擅鬻官物取其直上怒故及于禍
恕先行至臨邑謂部送吏曰我逝矣因掊地為穴度可
容面俯窺焉而卒藁塟道左後將改塟但得其衣衾盖
尸觧云
冬十月辛酉命左衛大將軍李崇矩為邕貴潯横欽賔
等州都廵檢使未幾徙瓊崖儋萬麾下軍士咸憚於從
行崇矩盡出噐用金帛凡直數百萬分給之衆乃感悦
時黎賊擾動崇矩悉至洞穴撫諭以己財遺其酋長衆
皆懷附在嶺表及海上凡四五年恬然不以炎荒嬰慮
舊渉海者多艤舟以俟便風或旬餘或彌月崇矩徃來
皆一日而度未嘗留滯從者亦皆無恙人謂崇矩純德
之報云　契丹遣使耶律阿穆爾來賀乾明節
己巳幸京城西北隅視衛士與契丹使馳射又召近臣
及劉鋹李煜契丹使宴射苑中
辛未京西轉運使程能言請𣙜陳滑蔡潁隨郢均鄧金
房等州信陽軍酒可獲大利許之仍令太常丞馮頔與
内品一員同掌其事(馮頔/未見)
壬申黎州山後兩林蠻主勿兒遣使來貢方物賀上登
極
丙子羣臣請舉樂表三上詔許之　詔兩京諸道隂陽
卜筮人等向令傳送至闕詢其所習皆懵昧無所取盖
矯言禍福誑耀流俗以取貲耳自今除二宅及易筮外
其天文相術六壬遁甲三命及它隂陽書限詔到一月
送官
辛巳畋近郊
癸未詔分陜西轉運使為二司以侍御史張渙領陜西
河北諸州左贊善大夫韋務昇領陜西河南諸州(張渙/未見)
　詔權停貢舉一年
十一月丁亥朔日有食之既
庚寅日南至御乾元殿受朝賀退御大明殿上夀復用
教坊樂
甲午命監察御史李瀆閤門袛候鄭偉為契丹正旦使
己亥以天平節度使兼中書令石守信罷節度使為守
中書令西京留守守信鎮鄆州凡十七年不徙專事聚
歛積財巨萬計尤奉釋教在西京造寺募民輦致瓦木
驅督峻急而所給不充其傭直民甚苦之　鎮安節度
使馬軍都指揮使黨進出為忠武節度使進掌禁衛凡
十二年嘗徼廵京師閭巷間有畜竒禽異獸者進或見
必命左右取而放之罵曰買肉不供父母反飼禽獸乎
上時在晉邸有名鷹親吏養之甚謹進詰責將取放吏
欲走白晉王進遽止且與之錢令市肉謂曰汝謹視此
無使為他物所傷京師傳以為笑及鎮許下幕府吏小
忤意必命左右批其頰其變詐麄暴皆此類也嘗為杜
重威家奴重威子孫貧賤進月分俸錢給之人亦以此
稱焉
下蔡縣主簿張利用冒稱其亡兄秉官求進用丙午詔
決杖配𨽻商州禁錮
户部郎中侯陟知吏部選事㑹選人有冒妄事發陟當
連坐知雜事雷德驤將劾奏之陟遂造便殿自首服上
特赦其罪癸丑以陟為河北轉運使　幸御龍弓箭直
新班院賜軍士錢帛有差還苑中宴射　詔諸道州府
監臨官自今不得擅離所任詣闕奏事有所聞見許實
封附遞以聞必湏面奏者别聽勑㫖
諸道所送知天文相術等人凡三百五十有一十二月
丁巳朔詔以六十有八𨽻司天臺餘悉黥面流海島
詔流内銓選人所試判自今分四等定其優劣
庚午畋近郊遂幸金鳳園賜從臣飲
有司言礬官嵗鬻礬不充舊貫請嚴其禁癸酉詔私販
化外礬至三斤私煑及盗至十斤者並棄市餘悉決杖
配流已論決而再犯雖所犯不如律亦決杖配流還復
犯者死
初江南未平私渡江者及舟人並棄市戊寅始除其禁
辛巳髙麗國王伷遣其子元輔來修貢賀登極
壬午契丹遣太僕卿耶律特爾格(案遼史作太/保迭烈割)禮賔副
使王英來賀明年正
癸未靜海節度使丁璉遣使修貢賀登極
甲申詔先募民斷買場務或有羡利即收入已屬已差
監臨之官其主吏犯者法司處以監主自盗或至棄市
殊非中典良用惻然自今凖盗論罪止流又詔持刄穿
窬法當强盗近者多云棄刄於外空手入室既難覆驗
實啟姦心自今以强盗論並從權大理少卿趙齊之請
也(齊未/見)
是嵗靈州通逺軍諸蕃族剽畧官綱詔知靈州安守忠
通逺軍使董遵誨討之遵誨部分將出諸蕃族大懼盡
歸所剽畧肉袒請罪遵誨即慰撫之自是各謹封界秋
毫不敢犯上命遵誨兼領靈州路廵檢在通逺軍凡十
四年(剽畧官綱據党項傳在此嵗因見遵誨事傳稱命/守忠遵誨討平之守忠傳既無所載遵誨傳則未)
(嘗出兵也恐党項傳/或悞今畧加删潤)　初南漢人取昭州偽政酷暴民
不聊生周渭率鄉人六百踰嶺避地零陵未至賊起斷
道絶糧復還恭城則廬舍煨燼遂奔道州又為賊所襲
渭倉惶北走不暇與其妻莫荃訣二子年幼留荃所荃
少父母欲嫁之荃涕泣誓志曰渭非久困者今違難逺
適必能自奮乃親績碓舂以給朝夕二子皆畢婚嫁凡
二十六年於是渭為廣南諸州轉運副使使人訪求得
之渭時已改娶欲復迎荃荃曰君既有室我不可復徃
且吾與婦孫居此久矣不宜舍去時人嘉歎為著莫節
婦傳渭亦具奏詔特爵命之并其二子皆賜以官(南漢/取昭)
(州乃周廣/運元年)
是冬北漢邉候言晉潞邢洺鎮冀等州皆治戎噐及攻
城之具又轉漕芻粟北漢主甚恐
