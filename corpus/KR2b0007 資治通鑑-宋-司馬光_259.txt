
　資治通鑑卷二百五十八　寀　司馬光　撰
　　　　　　　　　　　　　　胡三省　音註
　唐紀七十四(起屠維作噩盡重/光大淵獻几三年)
　　昭宗聖穆景文孝皇帝上之上(諱傑懿宗第七子/及即位改名敏又)
　　　(改名/曄)
龍紀元年春正月癸巳朔赦天下改元(補考異曰唐年/  録曰正月癸)
(巳改文徳二年為龍紀元年百寮上帝徽號曰聖文睿/徳光武𢎞孝皇帝新舊紀實録明年正月乃上尊號補)
(録誤也舊紀又云以劒南西川節度兩川招撫制置使/韋昭度為東都留守按昭度大順二年乃為留守舊紀)
(誤也今皆/從實録)　以翰林學士承㫖兵部侍郎劉崇望同平
章事　汴將龎師古拔宿遷軍於吕梁(九域志徐州彭/城縣有吕梁洪)
(鎮/)時溥逆戰大敗還保彭城　壬子蔡將郭璠殺申叢
送秦宗權於汴(璠孚袁翻為考異曰實録申叢裴涉欲/復立宗權  帥汴將李璠知之斬叢涉)
(以宗權送汴州薛居正五代史初申叢縳宗權折足而/囚之雖納欵於太祖欲自獻於長安以邀旄鉞及姦謀)
(不就乃欲復奉宗權以接取其柄為其將郭璠所殺縶/宗權送於太祖即以璠為留後太祖遣都統判官韋震)
(奏事且疏時溥之罪願委討伐仍請降滄兖二帥之命/按全忠若自求兼領滄兖二鎮則明年朝廷命兼領滑)
(州全忠猶辭不受今豈敢遽求滄兖邪若為滄兖二帥/求之則兖帥朱瑾乃其仇讐也當時不知全忠欲以何)
(人為滄帥諸書皆無其名薛史實録皆云申叢欲復立/宗權按叢折宗權足而囚之豈有復奉為帥之理葢郭)
(璠欲奪其功誣之云爾新舊紀五代紀傳皆云郭璠/殺申叢而實錄云李璠誤也李璠乃檻送宗權者)告
朱全忠云叢謀復立宗權全忠以璠為淮西留後(朱全/忠又)
(并淮西以連襄/鄧其勢愈盛矣)　戊申王建大破山行章於新繁殺獲
近萬人行章僅以身免楊晟懼徙屯三交行章屯濛陽
與建相持(儀鳳二年分九隴雒什邡三縣置濛陽縣屬/彭州九域志在州東三十一里宋白曰縣在)
(濛江之北/故曰濛陽)　二月朱全忠送秦宗權至京師斬於獨栁
(趙考異曰舊紀汴州行軍司馬李璠監送秦宗權并妻/  氏以獻斬於獨栁實録三月全忠獻宗權斬於獨栁)
(新紀二月戊辰朱全忠俘宗權以獻己丑宗權伏誅按/宗權正月離汴不應三月始至長安戊辰獻俘不應至)
(己丑始伏誅/故但云二月)京兆尹孫揆監刑(監古/銜翻)宗權於檻車中引
首謂揆曰尚書察宗權豈反者邪但輸忠不效耳觀者
皆笑揆逖之族孫也(孫逖仕至刑部侍/郎揆五世從孫也)　三月加朱全
忠兼中書令進爵東平郡王(東考異曰舊紀在四月封/  平郡王薛居正五代史)
(在三月亦云封東平今從實録止加中書令光據考異/則進爵東平郡王六字合汰然按舊書帝紀  啟元年)
(封全忠沛郡王此時雖未/進爵東平固已封王矣)全忠既克蔡州軍勢益盛加
奉國節度使趙徳諲中書令(僖宗中和二年以蔡州為/奉國軍命秦宗權為節度)
(使文徳元年以襄州為忠義軍命趙徳諲為節度使宗/權既亡未嘗以奉國節授人趙徳諲亦未嘗兼奉國節)
(當改奉國/為忠義)加蔡州節度使趙犨同平章事充忠武節度
使以陳州為理所(忠武本治許州趙犨陳人也又守/陳有功因徒治所於陳犨昌牛翻)㑹
犨有疾悉以軍府事授其弟昶表乞骸骨詔以昶代為
忠武節度使未幾犨薨(幾居豈翻傳考異曰薛居正五/代史趙犨  曰文徳元年蔡州)
(平朝廷議勲犨檢校司徒充泰寜軍節度使又改授浙/西節度使不離宛丘兼領二鎮龍紀元年三月又以平)
(巢蔡功就加平章事充忠武軍節度使仍以陳州為理/所犨一日念弟昶共立軍功乃下令盡以軍州事付於)
(昶遂上表乞骸後數月寢疾卒昶傳曰犨遙領泰寜軍/節度使以昶為本州刺史俄而犨有疾遂以軍州盡付)
(於昶詔授兵馬留後旋遷忠武軍節度使亦以陳州為/理所時宗權未滅陳蔡封疆相接昶每選精銳深入蔡)
(境蔡賊雖衆終不能抗以至宗權敗焉上云蔡州平以/犨為忠武節度使下云昶為節度使時宗權未滅自相)
(違今從/犨傳)　丙申錢銶拔蘇州(去年冬錢銶攻/蘇州事見上卷)徐約亡入
海而死(光啟三年徐約/據蘇州今走死)錢鏐以海昌都將沈粲權知蘇
州　夏四月賜陝虢軍號保義(陜失/冉翻)　五月甲辰潤州
制置使阮結卒錢鏐以静江都將成及代之　李克用
大發兵遣李罕之李存孝攻孟方立六月拔磁洺二州
方立遣大將馬溉袁奉韜將兵數萬拒之戰於琉璃陂
方立兵大敗二將皆為所擒克用乗勝進攻邢州方立
性猜忌諸將多怨至是皆不為方立用方立慙懼飲藥
死(中和二年孟/方立據邢州)弟攝洺州刺史遷素得士心衆奉之為
留後(安考異曰實録克用以弟克修守潞遣澤州刺史/  金俊討方立方立因結諸鎮救援其將奚忠信)
(攻遼州克用復遣李罕之等急攻方立將馬溉出戰為/罕之所擒溉謂曰欲圖邢州當先取磁州及并師圍磁)
(州方立與奚忠信帥兵大戰軍敗陷磁州而方立單騎/還邢州忠信死焉方立愧之乃自圖死三軍立其弟遷)
(求援汴州朱全忠遣王䖍裕赴之鎮州王鎔遺克用書/而退唐年補録方立有謀將石元佐為金俊所獲金俊)
(問之元佐請攻磁州破奚忠信金俊乃殺之方立果與/忠信引兵入磁金俊與之戰大敗忠信死方立單騎入)
(邢州愧見父老遂自裁薛居正五代史方立傳六月李/存孝下洺磁兩郡方立遣馬溉袁奉韜盡率其衆逆戰)
(於琉璃陂存孝擊之盡殪生獲馬溉奉韜初方立性苛/急恩不逮下攻圍累旬夜自巡城慰諭守陴者皆倨方)
(立知其不可乃飲酖而卒其從弟洺州刺史遷素得士/心衆乃推為留後求援於汴時梁祖方攻時溥援兵不)
(出按李罕之攻下磁州進攻洺州乃擒馬溉實録云溉/為罕之謀取磁州葢誤以石元佐為溉也又奚忠信去)
(年已為李克脩所擒乃云與方立率兵大戰亦誤也舊/紀六月邢洺節度使孟方立卒三軍推其弟洺州刺史)
(遷為留後李克用出軍攻之新紀六月李克用㓂邢州/昭義軍節度使孟方立卒其弟遷自稱留後按唐年補)
(録載王鎔奏得邢洺大將等狀以孟方立奄辭昭代二/軍百姓同以親弟攝洺州刺史遷權知兵馬留後事及)
(新舊紀實録薛史方立傳皆云立其弟遷惟太祖紀/年録及薛史武皇紀云立其姪遷恐誤今從諸書)求
援於朱全忠全忠假道於魏博羅𢎞信不許全忠乃遣
大將王䖍裕將精甲數百間道入邢州共守(閒古莧翻/為孟遷執)
(王䖍裕降/河東張本)　楊行密圍宣州城中食盡人相啗指揮使
周進思據城逐趙鍠鍠將奔廣陵田頵追擒之未幾城
中執進思以降(幾居豈翻/降户江翻)行密入宣州諸將争取金帛
徐温獨據米囷為粥以食餓者温朐山人也(囷去倫翻/倉圓曰囷)
(食祥吏翻徐温之/逺略已見於此矣)鍠將宿松周本勇冠軍中行密獲而
釋之以為禆將(宿松漢皖縣地梁置高塘郡隋廢郡置/宿松縣唐屬舒州九域志在州西南一)
(百四十里宋白曰宿松縣漢元始中為松滋縣屬廬江/郡晉武帝以荆州有松滋縣遂改為宿松冠古玩翻)
鍠既敗左右皆散惟李徳誠從鍠不去行密以宗女妻
之(妻七細翻李徳誠自此遂委質於楊氏海/陵讓皇之世此心復能如從鍠之時乎)徳誠西華
人也行密表言於朝詔以行密為宣歙觀察使(朝直遙/翻歙書)
(涉/翻)朱全忠與趙鍠有舊遣使求之行密謀於袁襲襲曰
不若斬首以遺之(遺惟/季翻)行密從之未幾襲卒行密哭之
曰天不欲成吾大功邪何為折吾股肱也(折而/設翻)吾好寛
而襲每勸我以殺(好呼/到翻)此其所以不夀與(與讀/曰歟)孫儒遣
兵攻廬州蔡儔以州降之(降户/江翻)朱珍拔蕭縣據之與時
溥相拒朱全忠欲自徃臨之珍命諸軍皆葺馬廏李唐
賓部將嚴郊獨惰慢軍吏責之唐賓怒見珍訴之珍亦
怒以唐賓為無禮拔劒斬之(珍唐賓交惡乆矣乗/怒殺之不復顧慮)遣騎
白全忠云唐賓謀叛淮南左司馬敬翔恐全忠乗怒倉
猝處置違冝(處昌/吕翻)故留使者逮夜然後從容白之(從千/容翻)
(朱全忠兼領淮南節度以敬翔為左司馬/逮夜而後言則全忠雖怒而未能發其暴)全忠果大驚
翔因為畫策(為于偽翻/下為之同)詐收唐賓妻子繫獄遣騎徃慰
撫全忠從之軍中始安秋七月全忠如蕭縣未至珍出
迎命武士執之責以専殺而誅之(敬翔為全忠謀取/朱珍猶用前計)諸
將霍存等數十人叩頭為之請全忠怒以牀擲之乃退
(使全忠不殺朱珍珍其肻為全忠用乎/霍存等為之請弗思爾矣為于偽翻)丁未至蕭縣以
龎師古代珍為都指揮使八月丙子全忠進攻時溥壁
㑹大雨引兵還　冬十月平盧節度使王敬武薨子師
範年十六軍中推為留後棣州刺史張蟾不從詔以太
子少師崔安潜兼侍中充平盧節度使蟾迎安濳至州
與之共討師範(為王師範殺/張蟾張本)　以給事中杜孺休為蘇
州刺史錢鏐不悅以知州事沈粲為制置指揮使(沈粲/制其)
(兵權杜孺休/直寄坐耳)　楊行密遣馬步都虞侯田頵等攻常州
(時錢鏐將杜/稜守常州)　十一月上改名曄　上將祀圓丘故事
中尉樞密皆䙆衫侍從僖宗之世已具襴笏(䙆暌桂翻/衣裾分也)
(襴音闌即今之袍也下施横幅因謂之襴新志曰唐初/士人以棠苧襴衫為上服貴女功之始也一命以黄再)
(命以黒三命以纁四命以緑五命以紫中書令馬周上/議禮無服衫之文三代之制有深衣請加襴袖褾襈為)
(士人上服開骻者為缺骻衫庶人服之長孫無忌/又議服袍者下加襴緋紫皆視其品從才用翻)至是
又令有司制法服(法服謂冕/服劒佩也)孔緯及諫官禮官皆以為
不可上出手札諭之曰卿等所論至當(當丁/浪翻)事有從權
勿以小瑕遂妨大禮於是宦官始服劒佩侍祠(曰考異/  按田)
(令孜楊復恭雖威權震主官不過金吾衛上將軍則其/餘宦官必卑矣但諸書不見當時宦官所欲衣者何品)
(秩之法/服也)己酉祀圓丘赦天下上在藩邸素疾宦官及即
位楊復㳟恃援立功(援立見上/卷上年)所為多不法上意不平
政事多謀于宰相孔緯張濬勸上舉大中故事抑宦者
權復恭常乗肩輿至太極殿(太極殿西/内前殿也)他日上與宰相
言及四方反者孔緯曰陛下左右有將反者况四方乎
上矍然問之緯指復恭曰復恭陛下家奴乃肩輿造前
殿(矍居縳翻/造七到翻)多養壯士為假子使典禁兵或為方鎮非
反而何(楊復恭以假子守立為天威軍使守信為玉山/軍使守貞為龍劒節度守忠為武定節度守厚)
(為綿州刺史其餘假子為州刺史者甚衆/號外宅郎君又養子六百人監諸道軍)復恭曰子壯
士欲以收士心衛國家豈反邪上曰卿欲衛國家何不
使姓李而姓楊乎復恭無以對復恭假子天威軍使楊
守立本姓胡名𢎞立勇冠六軍(冠古/玩翻)人皆畏之上欲討
復恭恐守立作亂謂復恭朕欲得卿胡子在左右復恭
見守立於上(見賢/遍翻)上賜姓名李順節使掌六軍管鑰(北/軍)
(六軍皆分屯苑中屯/營各有門晨夕啟閉)不期年擢至天武都頭領鎮海節
度使俄加同平章事(天武亦神䇿五十四/都之一期讀曰朞)及謝日臺吏
申請班見百僚孔緯判不集(判臺申不/使集百官)順節至中書色
不悅他日語微及之緯曰宰相師長百僚(長知/兩翻)故有班
見相公職為都頭而於政事堂班見百僚於意安乎順
節不敢復言(復扶/又翻)朱全忠求領鹽鐵孔緯獨執以為不
可謂進奏吏曰朱公須此職非興兵不可全忠乃止(史/言)
(孔緯相唐欲振紀綱惜/制於時不得行其志耳)　田頵攻常州為地道入城中
宵旌旗兵甲出於制置使杜稜之寢室遂虜之以兵三
萬戍常州　朱全忠遣龎師古將兵自潁上趨淮南撃
孫儒(宋僑置樓煩縣於汝隂郡界後魏以縣為下蔡郡/治所後齊廢郡隋改為潁上縣唐屬潁州九域志)
(在州東一百一十/七里趨七喻翻)　十二月甲子王建敗山行章及西
川騎將宋行能於廣都(敗補/邁翻)行能奔還成都行章退守
眉州壬申行章請降於建　戊寅孫儒自廣陵引兵度
江壬午逐田頵取常州以劉建鋒守之儒還廣陵建鋒
又逐成及取潤州(成及為錢/鏐守潤州)　前山東南道節度使劉
巨容之在襄陽也有申屠生教之燒藥為黄金田令孜
之弟過襄陽巨容出金示之及寓居成都(中和四年巨/容自襄陽奔)
(成/都)令孜求其方不與恨之是嵗令孜殺巨容滅其族
大順元年春正月戊子朔羣臣上尊號曰聖文睿徳光
武𢎞孝皇帝改元(上時/掌翻)　李克用急攻邢州孟遷食竭
力盡執王䖍裕及汴兵以降(僖宗中和二年孟方立據/邢磁洺三州至是而亡)
(考異曰唐末見聞録龍紀元年大軍守破邢州城孟遷/投來拜李存孝邢州刺史十一月四日孟遷補充教練)
(使太祖紀年録及薛居正五代史皆曰大順元年李存/孝攻邢州急邢帥孟遷以邢洺磁三州歸於我執朱温)
(之將王䖍裕等三百人以獻而無月太祖紀年録又曰/太祖徙孟遷於太原以大將安金俊為邢洺團練使薛)
(史孟遷傳曰大順元年二月遷執王䖍裕等乞降武皇/令安金俊代之今從實録薛史䖍裕傳日時太祖大軍)
(方討兗鄆未及救援邢人困而攜貳遷乃縶䖍裕送於/太原尋為所殺按是時全忠方攻時溥未討兖鄆也王)
(䖍裕/傳誤)克用以安金俊為邢洺團練使　壬寅王建攻邛
州(邛渠/容翻)陳敬瑄一遣其大將彭城楊儒將兵三千助刺史
毛湘守之湘出戰屢敗楊儒登城見建兵盛歎曰唐祚
盡矣王公治衆嚴而不殘殆可以庇民乎(治直/之翻)遂帥所
部出降(帥讀曰率/降户江翻)建養以為子更其姓名曰王宗儒(更/工)
(衡/翻)乙巳建留永平節度判官張琳為邛南招安使引兵
還成都(復攻陳/敬瑄也)琳許州人也陳敬瑄分兵布寨於犀浦
郫導江等縣(垂拱二年分成都縣置犀浦縣郫漢古縣/唐並屬成都府九域志郫縣在府西四十)
(五/里)發城中民户一丁(不計其家丁數多/少一户則發一丁)晝則穿重壕採
竹木運磚石(重直龍翻史炤曰/古史考烏曹作塼)夜則登城擊柝巡警無
休息韋昭度營於唐橋王建營於東閶門外建事昭度
甚謹辛亥簡州將杜有遷執刺史貟䖍嵩降於建(貟音/云又)
(音運/姓也)建以有遷知州事　汴將龎師古等衆號十萬度
淮聲言救楊行密攻下天長壬子下高郵(下者/降下)　二月
己未資州將矦元綽執刺史楊戡降於王建建以元綽
知州事　乙丑加朱全忠守中書令　龎師古引兵深
入淮南己巳與孫儒戰於陵亭(九域志泰州興/化縣有陵亭鎮)師古兵
敗而還(遷從宣翻/又如字)　楊行密遣其將馬敬言將兵五千
乗虚襲據潤州李友將兵二萬屯青城將攻常州安仁
義劉威田頵敗劉建鋒於武進(去年孫儒使劉建鋒據/常州晉分曲阿縣置武)
(進縣梁改為蘭陵隋廢唐垂拱二年又分晉/陵置武進縣屬常州九域志縣有青城鎮)敬言仁義
威屯潤州友合肥人威慎縣人也　李克用將兵攻雲
州防禦使赫連鐸克其東城鐸求救於盧龍節度使李
匡威匡威將兵三萬赴之丙子邢洺團練使安金俊中
流矢死(中竹仲翻率考異曰實録四月丙辰朔李克用/遣安金俊  師攻雲州赫連鐸求援於幽州李)
(匡威匡威出師赴之戰於蔚州太原府軍大敗燕師執/金俊獻於朝据太祖紀年録攻雲州在三月舊紀實録)
(皆在四月恐是約奏到然紀年錄不言克用敗葢諱之/也今從唐末見聞録又紀年録唐末見聞録皆云金俊)
(戰死實録云/執獻之亦誤)河東萬勝軍使申信叛降於鐸㑹幽州軍
至克用引還　時溥求救於河東李克用遣其將石君
和將五百騎赴之　李克用巡潞州以供具不厚怒昭
義節度使李克脩詬而笞之(詬古候翻/又許候翻)克脩慙憤成疾
三月薨(攻考異曰太祖紀年録太祖遣李罕之李存孝/  邢州十月且命班命由上黨而歸克脩性吝)
(嗇太祖左右徴賂於克脩旬日間費數十萬尚以為供/張不豐掎其事笞克脩而歸太原俄而克脩憤恥寢疾)
(薛史克脩傳曰龍紀元年武皇大舉以伐邢洺及班師/因撫封於上黨按太祖紀但遣罕之存孝攻邢州不云)
(親行葢罕之存孝圍邢州克用但以大軍屯境上為之/聲援去十月先還罕之存孝猶圍邢州故正月孟遷降)
(也/)克用表其弟決勝軍使克恭為昭義留後(為潞州叛/克用張本)
　賜宣歙軍號寜國以楊行密為節度使　夏四月宿
州將張筠逐刺史張紹光附於時溥(去年朱全/忠取宿州)朱全忠
帥諸軍討之(帥讀/曰率)溥出兵掠碭山(碭徒/郎翻)全忠遣牙内都
指揮使朱友裕撃之殺三千餘人擒石君和(郗考異曰/  象梁太)
(祖實録前云四月丙辰後云乙夘溥出/兵按長歴乙夘三月晦日實錄誤也)友裕全忠之子
也　乙丑陳敬瑄遣蜀州刺史任從海將兵二萬救邛
州戰敗欲以蜀州降王建敬瑄殺之(任音/壬)以徐公鉥代
為蜀州刺史(鉥時/橘翻)丙寅嘉州刺史朱實舉州降於建丙
子僰道土豪文武堅執戎州刺史謝承恩降於建(僰道/故僰)
(矦國漢立縣為犍為郡治/所梁置戒州𤏡蒲比翻)　赫連鐸李匡威表請討李
克用(乗其不/利也)朱全忠亦上言克用終為國患今因其敗
臣請帥汴滑孟三軍(汴滑孟三鎮時皆/屬全忠帥讀曰率)與河北三鎮共
除之(河北三鎮謂盧龍李匡威/成徳王鎔魏博羅𢎞信)乞朝廷命大臣為統帥
(帥所/類翻)初張濬因楊復恭以進(事見二百五十四/卷僖宗廣明元年)復恭中
廢更附田令孜而薄復恭(更工衡翻改也附令/孜事見中和元年)及復恭
再用事深恨之(襄王煴之亂田令孜徃依陳/敬瑄自是之後復恭再用事)上知濬與
復恭有隙特親倚之(令考異日舊傳再幸山南復恭代/  孜為中尉罷濬知政事昭宗初)
(在藩邸深疾宦官復恭有援立大勲恃恩任事上心不/平之當時趨向者多言濬有方略能畫大計復用為宰)
(相判度支据舊紀實録新紀表濬自光啟三年九月拜/平章事至大順二年兵敗坐貶未嘗罷免舊傳誤也今)
(從新/傳)濬亦以功名為己任每自比謝安裴度克用之討
黄巢屯河中也(見二百五十五卷僖/宗中和二年三年)濬為都統判官(王/鐸)
(為都統奏/濬為判官)克用薄其為人聞其作相私謂詔使曰張公
好虚談而無實用(好呼/到翻)傾覆之士也主上采其名而用
之他日交亂天下必是人也濬聞而衘之上從容與濬
論古今治亂(從千/容翻)濬曰陛下英睿如此而中外制於彊
臣(言中則制於宦官/外則制於方鎮)此臣日夜所痛心疾首也上問以
當今所急對曰莫若彊兵以服天下上於是廣募兵於
京師至十萬人及全忠等請討克用上命三省御史臺
四品以上議之(三省尚書省門下省中書省也四品以/上尚書左右丞及六部侍郎門下中書)
(省自左右諫議以上御史/臺自中丞以上皆四品也)以為不可者什六七杜讓能
劉崇望亦以為不可(杜讓能劉崇/望二相也)濬欲倚外勢以擠楊
復恭(宰相主兵則外廷之勢/重擠子細翻又子西翻)乃曰先帝再幸山南沙陀
所為也(謂光啟二年事見/二百五十六卷)臣常慮其與河朔相表裏致
朝廷不能制今兩河藩鎮共請討之(河南獨朱全忠河/北獨李匡威請討)
(克用耳餘/皆不欲也)此千載一時(載子/亥翻)但乞陛下付臣兵柄旬月
可平失今不取後悔無及(忠考異曰舊濬傳曰㑹朱全/  誅秦宗權安居受殺李克)
(恭以潞州降全忠幽州李匡威雲州赫連鐸等奏請出/軍討太原按時安居受未殺李克恭舊傳誤也太祖紀)
(年録曰太祖中和破賊時濬為諫議大夫出軍判官常/以虚誕誘太祖太祖薄其為人及聞濬入中書太祖常)
(私於詔使曰張公傾覆之士先帝知其為人不至大任/主上付之重位必亂天下濬知之隂衘太祖按濬自僖)
(宗時為宰/相紀誤)孔緯曰濬言是也復恭曰先朝播遷雖藩鎮
跋扈亦由居中之臣措置未得其宜今宗廟甫安不冝
更造兵端上曰克用有興復大功(謂破黄巢/復京城也)今乗其危
而攻之天下其謂我何緯曰陛下所言一時之體也張
濬所言萬世之利也昨計用兵饋運犒賞之費一二年
間未至匱乏在陛下斷志行之耳上以二相言協僶俛
從之(斷丁亂反僶民尹反僶/俛勉彊不得已之意)曰兹事今付卿二人無貽
朕羞(觀帝此言亦知河/東之不可伐矣)五月詔削奪克用官爵屬籍(克/用)
(賜姓故編之屬/籍注已見前)以濬為河東行營都招討制置宣慰使
京兆尹孫揆副之以鎮國節度使韓建為都虞侯兼供
軍糧料使以朱全忠為南面招討使李匡威為北面招
討使赫連鐸副之濬奏給事中牛徽為行營判官徽曰
國家以喪亂之餘(喪息/浪翻)欲為英武之舉横挑彊㓂(挑徒/了翻)
離諸侯心吾見其顛沛也(沛音/貝)遂以衰疾固辭徽僧孺
之孫也(牛僧孺文宗/大和中為相)　李克恭驕恣不曉軍事潞人素
樂李克脩之簡儉(樂音/洛)且死非其罪潞人憐之由是將
士離心初潞人叛孟氏牙將安居受等召河東兵以取
潞州(見二百五十五卷/僖宗中和三年)及孟遷以邢洺磁州歸李克用
克用寵任之以遷為軍城都虞侯羣從皆補右職(從才/用翻)
(其後孟知祥見任於/莊宗亦遷之兄子也)居受等咸怨且懼昭義有精兵號
後院將克用既得三州將圖河朔令李克恭選後院將
尤驍勇者五百人送晉陽潞人惜之克恭遣牙將李元
審及小校馮霸部送晉陽至銅鞮(銅鞮漢縣唐屬潞州/九域志在州西北一)
(百四十五里校户/教翻鞮丁奚翻)霸刼其衆以叛循山而南至於沁水
(沁水漢縣名唐之沁水後魏泰寜郡地也北齊廢郡為/永安縣隋開皇十八年改曰沁水唐屬澤州九域志在)
(州西北/二百里)衆已三千人李元審擊之為霸所傷歸於潞(考/)
(異曰元審與霸同部送後院將霸所以能獨叛而元審/所以得不死者葢後院將有叛有不叛者叛者從霸不)
(叛者從元審故克用益元審兵/使討霸也此段考異疑有闕文)庚子克恭就元審所館
視之安居受帥其黨作亂(帥讀/曰率)攻而焚之克恭元審皆
死衆推居受為留後附於朱全忠居受使召馮霸不至
居受懼出走為野人所殺霸引兵入潞自為留後(異考/  曰)
(編遺録八月甲寅馮霸殺李克恭來降上請河陽帥朱/崇節領兵入潞兼充留後戊辰李克用圍之上遣葛從)
(周率驍勇夜銜枚斫營突入上黨以壯潞人之心薛居/正五代史梁太祖紀亦同按克用未嘗自圍潞也克恭)
(傳李元審戰傷收軍於潞五月十五日克恭視元審於/孔目吏劉崇之第是日州縣將安居受引兵攻克恭克)
(恭元審並遇害州民推居受為留後居受遣人召馮霸/於沁水霸不受命居受懼將奔歸朝廷至長子為野人)
(所殺傳首馮霸軍霸乃引衆據潞州自稱留後求援於/汴武皇令康君立討之汴將葛從周求援霸唐末見聞)
(錄曰五月十七日昭義狀申軍變殺節使當日㸃汾州/五縣土團將士赴昭義二十三日昭義僕射家累入府)
(新紀五月壬寅安居受殺李克恭按壬寅十七日乃報/到太原日也今從太祖紀年錄薛史克恭傳舊紀五月)
(丙午潞州軍亂殺李克恭監軍使薛績本函克恭首獻/之於朝濬方起兵朝廷稱賀此葢克恭首到日也舊紀)
(又曰七月全忠遣從周帥千騎入潞州唐太宗紀年録/薛史唐紀五月葛從周入潞太早葢因克恭死終言之)
(編遺錄薛史梁紀八月克恭死太晚葢因從周入潞推/本之又從周入潞全忠始請孫揆付鎮當在揆被執前)
(也今克恭死從紀年/錄從周入潞從舊紀)時朝廷方討克用聞克恭死朝臣
皆賀全忠遣河陽留後朱崇節將兵入潞州權知留後
克用遣康君立李存孝將兵圍之壬子張濬帥諸軍五
十二都及邠寜鄜夏雜虜合五萬人發京師(帥讀曰率/下同鄜音)
(夫夏户/雅翻)上御安喜樓餞之(安喜樓安喜門樓也按楊復/恭之亂上御安喜門劉崇望)
(謂禁軍曰天子親在街東督戰竊意/安喜門即朱雀街東之安上門也)濬屏左右言於上
曰(屏必郢翻/又必正翻)俟臣先除外憂然後為陛下除内患(為于/偽翻)
楊復恭竊聴聞之兩軍中尉餞濬於長樂坂(長樂坂在/長安城東)
(即滻坡樂音/洛坂音反)復恭屬濬酒(屬之/欲翻)濬辭以醉復恭戲之曰
相公杖鉞専征作態邪濬曰俟平賊還方見作態耳(未/能)
(成事而先為大言/此張濬之疎也)復恭益忌之癸丑削奪李罕之官爵
(以附李/克用也)六月以孫揆為昭義節度使充招討副使　丁
巳茂州刺史李繼昌帥衆救成都己未王建擊斬之辛
酉資簡都制置應援使謝從本殺雅州刺史張承簡舉
城降建(資簡相去二百十六里簡州北至成都百五十/里雅州與邛州接壤相去二百七十里王建圖)
(邛州以為根本兵威所及/故謝從本以雅州降之)　孫儒求好於朱全忠全忠
表為淮南節度使未幾全忠殺其使者遂復為仇敵(好/呼)
(到翻幾居豈/翻復扶又翻)　光啟末徳州刺史盧彦威逐義昌節度
使楊全玫自稱留後(見二百五十六卷僖宗/光啟元年玫莫杯翻)求旌節朝
廷未許至是王鎔羅𢎞信因張濬用兵為之請(為于/偽)乃
以彦威為義昌節度使　張濬㑹宣武鎮國静難鳳翔
保大定難諸軍於晉州(難乃/旦翻)　更命義成軍曰宣義辛
未以朱全忠為宣武宣義節度使(按方鎮表全忠以父/名誠請改義成曰宣)
(義更工/衡翻)全忠以方有事徐楊徴兵遣戍殊為遼闊乃辭
宣義請以胡真為節度使從之然兵賦出入皆制於全
忠一如巡屬及胡真入為統軍竟以全忠為兩鎮節度
使罷淮南不領焉(領淮南見上卷/僖宗光啟三年)　秋七月官軍至隂
地闗(汾州靈石縣西南有隂地闗大考異曰舊紀七月/乙酉朔王師屯於隂地太原  將康君立以兵拒)
(戰按君立時圍潞州何暇至/隂地闗又不言勝負今不取)朱全忠遣驍將葛從周將
千騎潛自壺闗夜抵潞州犯圍入城(九域志壼闗西至/潞州二十五里宋)
(白曰壺闗縣以山形似壺古於此置闗故名州考異曰/舊紀實録皆云從周權知留後又汴人圍澤  呼李罕)
(之云葛司空已入潞府李存孝圍潞州呼城上人云葛/僕射可歸大梁似從周實為留後也然薛居正五代史)
(梁太祖紀云帝請以河陽節度使朱崇節為潞州留後/實錄明年五月以前昭義節度使朱崇節為河陽節度)
(使按河陽自解張全義圍以來常附屬於汴朱全忠以/部將丁㑹張宗厚等為之留後非一人崇節葢亦汴將)
(為河陽留後全忠使權昭義留後既不能守復歸河陽/耳諸書因謂之節度使葢誤也後周但與崇節共守潞)
(州以其名著故外人但/稱從周不數崇節也)又遣别將李讜李重𦙍鄧季筠
將兵攻李罕之於澤州又遣張全義朱友裕軍於澤州
之北為從周應援(黨考異曰編遺録八月遣從周入上/  九月壬寅上徃河陽令李讜救應)
(朱崇節又命朱友裕張全義簡精鋭過屯於澤州北應/接取崇節從周以歸薛居正五代史梁太祖紀九月壬)
(寅上至河陽遣李讜引軍趨澤為晉人所敗帝又遣節/朱友裕張全義率精兵至澤州北以為應援既而崇)
(從周棄潞來歸戊申帝斬李重裔遂班師按讜等初圍/澤州時讜城上人云張相公圍太原葛司空已入潞府)
(是當時南兵方盛非孫揆就擒/從周棄潞州之後也故置於此)季筠下邑人也全忠奏
臣已遣兵守潞州請孫揆赴鎮張濬亦恐昭義遂為汴
人所據分兵二千使揆將之趣潞州(趣七/喻翻)八月乙丑揆
發晉州(九域志自晉州東至/潞州三百八十五里)李存孝聞之以三百騎伏
於長子西谷中(長子漢縣唐屬潞州九域/志在州西南四十五里)揆建牙杖節
褒衣大葢擁衆而行(凡節度使其行前建牙旗杖所賜/節褒衣大補博裾之衣大葢即今)
(之清/涼繖)存孝突出擒揆及賜旌節中使韓歸範牙兵五百
餘人追擊餘衆於刁黄嶺盡殺之存孝械揆及歸範􁧡
以素練(紤克夜翻/維縶之也)徇於潞州城下曰朝廷以孫尚書為
潞帥命韓天使賜旌節(韓歸範銜天子之命故謂之/天使帥所類翻使疏吏翻)葛
僕射可速歸大梁令尚書視事遂縳以獻於克用克用
囚之既而使人誘之欲以為河東副使(誘音/酉)揆曰吾天
子大臣兵敗而死分也(分扶/問翻)豈能復事鎮使邪(節度使/任居方)
(鎮孫揆鄙薄之呼/為鎮使復扶又翻)克用怒命以鋸鋸之鋸不能入揆罵
曰死狗奴鋸人當用板夾汝豈知邪乃以板夾之至死
罵不絶聲　丙寅孫儒攻潤州　蘇州刺史杜孺休到
官(去年朝廷命杜/孺休刺蘇州)錢鏐密使沈粲害之㑹楊行密將李
友拔蘇州粲歸杭州鏐欲歸罪於粲而殺之粲奔孫儒
　王建退屯漢州(自成都退/屯漢州)　陳敬瑄括冨民財以供
軍置徴督院逼以桎梏箠楚使各自占凡有財者如匿
贓虚占急徴(箠止橤翻占之瞻翻無其/財而自占為有謂之虚占)咸不聊生李罕
之告急於李克用(為汴兵/所圍也)克用遣李存孝將五千騎救
之　九月壬寅朱全忠軍於河陽汴軍之初圍澤州也
呼李罕之曰相公毎恃河東輕絶當道(當道猶云本道/汴軍自謂也)
今張相公圍太原葛僕射入潞府(張相公謂張濬葛/僕射謂葛從周)旬
月之間沙陀無穴自藏相公何路求生邪及李存孝至
引精騎五百繞汴寨呼曰(呼火/故翻)我沙陀之求穴者也欲
得爾肉以飽士卒可令肥者出鬭汴將鄧季筠亦驍將
也引兵出戰存孝生擒之是夕李讜李重𦙍收衆遁去
存孝罕之隨而擊之至馬牢山大破之斬獲萬計追至
懷州而還存孝復引兵攻潞州(復扶/又翻)葛從周朱崇節棄
潞州而歸戊申全忠庭責諸將橈敗之罪(橈奴/教翻)斬李讜
李重𦙍而還(從考異曰唐太祖紀年錄六月朱崇節葛/  周據潞州李重𦙍鄧季筠張全義將兵)
(七萬攻澤州李存孝將三千騎赴援初汴軍攻城門呼/李罕之云云李存孝憤其言引鐵騎五百追擊入季筠)
(營門生獲其都將十數是夜汴將李讜收軍而遁存孝/罕之追擊至馬牢山斬首萬級追襲掩擊至於懷州而)
(還存孝復引軍攻潞州九月二日葛從周帥衆棄城而/遁唐末見聞録閏九月昭義軍前狀申昭義軍人拔滅)
(逃遁收下城池擒獲到餘黨五十人巾縛送上至二十/日行營都指揮使李存孝迴戈歸府薛居正五代史梁)
(太祖紀九月壬寅帝至河陽遣李讜引軍趨澤潞行至/馬牢川為晉人所敗帝又遣朱友裕張全義率精兵至)
(澤州北以為應援既而崇節從周棄潞來歸戊申帝廷/責諸將敗軍之罪斬李重𦙍以徇遂班師焉實録九月)
(甲申朔康君立急攻潞州朱全忠駐河陽遣李讜引軍/趨澤潞至馬牢山川與并師大戰不利鄧季筠被執復)
(遣朱友裕張全義至澤州北應援葛從周朱崇節率衆/棄潞州歸按六月李存孝若已破李讜追至懷州懷州)
(去河陽止一程豈得九月方到河陽讜之敗必在九月/戊申前一兩日也葢紀年録因從周據潞州事終言之)
(九月甲申朔十九日壬寅二十五日戊申若全忠至河/陽始遣讜等趣澤潞既敗而從周等棄潞來歸七日之)
(間豈容許事葢薛史因讜敗追本前事耳若九月二日/從周已棄潞州何得十九日後攻澤州者猶云葛司空)
(入潞府乎葢實録承紀年録而誤也今/全忠徃來月曰從薛史事則兼采諸書)李克用以康君
立為昭義留後李存孝為汾州刺史存孝自謂擒孫揆
功大當鎮昭義而君立得之憤恚不食者數日縱意刑
殺始有叛克用之志李匡威攻蔚州虜其刺史邢善益
赫連鐸引吐蕃黠戛斯衆數萬攻遮虜軍殺其軍使劉
胡子克用遣其將李存信擊之不勝更命李嗣源為存
信之副遂破之克用以大軍繼其後匡威鐸皆敗走(考/)
(異曰太祖紀年錄是月幽帥李匡威㑹赫連鐸引吐蕃/黠戛斯之衆十萬㓂我北鄙攻遮虜軍太祖御親軍出)
(塞營於渾河川之田村李存孝引前鋒與賊戰於樂安/鎮賊軍大敗遁走舊紀九月幽州雲州蕃漢兵三萬攻)
(雁門太原府將李存信薛阿檀擊敗之實録閏月甲寅/朔幽州李匡威下蔚州克用援兵至匡威大敗赫連鐸)
(引吐蕃黠戛斯之衆攻遮虜軍克用營渾河川戰於樂/安鎮破之鐸乃退軍此葢約奏到日唐末見聞録十一)
(月十五日發徃向北打鹿有使報稱幽州李匡威收却/蔚州十六日至十八日旋發諸州兵士至軍前二十九)
(日大捷有榜曉告殺燕軍三萬餘人十九日知客押衙/苖仲周賫榜到殺得退渾一千帳二十九日下復云十)
(九日亦誤今但/繫此月不書日)獲匡威之子武州刺史仁宗(新志河東/道有武州)
(領文徳縣闕/其建置之年)及鐸之壻俘斬萬計李嗣源性謹重亷儉
諸將相㑹各自詫勇略(詫丑亞/翻誇也)嗣源獨黙然徐曰諸君
喜以口擊賊(喜許/記翻)嗣源但以手擊賊耳衆慙而止　楊
行密以其將張行周為常州制置使閏月孫儒遣劉建
鋒攻拔常州殺行周遂圍蘇州(孫考異曰呉録十一月/  儒攻破望亭無錫諸)
(屯遂至蘇州今從/呉越備史在閏月)　卭州刺史毛湘本田令孜親吏王
建攻之急食盡救兵不至壬戌湘謂都知兵馬使任可
知曰吾不忍負田軍容吏民何罪爾可持吾頭歸王建
乃沐浴以俟刃可知斬湘及二子降於建士民皆泣甲
戌建持永平旌節入邛州以節度判官張琳知留後(時/朝)
(命以邛州建永平軍王建為節度/使是年正月建攻邛州至是克之)繕完城隍撫安夷獠
經營蜀雅(九域志邛州北至蜀州七十里西/南至雅州一百六十里獠魯皓翻)冬十月癸
未朔建引兵還成都蜀州將李行周逐徐公鉥舉城降
建(鉥辛/律翻)　乙酉朱全忠自河陽如滑州視事(朱全忠既/領宣義節)
(遂如滑/州視事)遣使者請糧馬及假道於魏以伐河東羅𢎞信
不許又請於鎮鎮人亦不許全忠乃自黎陽濟河撃魏
　加邠寜節度使王行瑜侍中佑國節度使張全義同
平章事　官軍出隂地闗遊兵至於汾州李克用遣薛
志勤李承嗣將騎三千營於洪洞(洪洞漢楊縣義寜元/年改曰洪洞取縣北)
(洪洞嶺為名屬晉州九域志在州北五/十五里又北二百九十五里至汾州)李存孝將兵五
千營於趙城(義寜元年分霍邑置趙城縣以春秋時晉/獻公滅耿以賜趙夙因謂之趙城屬晉州)
(九域志在州北八十五里宋白曰史記周穆王封造父/於趙城注云在河東永安縣余按宋白既以趙城為造)
(父所封之地此又引/史記注何所折衷哉)鎮國節度使韓建以壯士三百夜
襲存孝營存孝知之設伏以待之建兵不利静難鳳翔
之兵不戰而走(難乃/旦翻)河東兵乗勝逐北扺晉州西門張
濬出戰又敗官軍死者近三千人(近其/靳翻)静難鳳翔保大
定難之軍先度河西歸濬獨有禁軍及宣武軍合萬人
與韓建閉城拒守自是不敢復出(復扶/又翻)存孝引兵攻絳
州(九域志晉州南至絳/州一百二十五里)十一月刺史張行恭棄城走存
孝進攻晉州三日與其衆謀曰張濬宰相俘之無益天
子禁兵不冝加害乃退五十里而軍(李存孝雖悍猶不/敢攻執宰相犯獵)
(禁兵分尚/存故也)濬建自含口遁去(水經注洮水源出河東聞/喜縣清襄山其水東逕大)
(嶺下西流出謂之含口又西/合於涑水即含山之口也)存孝取晉絳二州大掠慈
隰之境先是克用遣韓歸範歸朝(韓歸範與孫揆俱擒/李克用遣之歸朝)
附表訟寃(隰考異曰實錄十一月王師入隂地闗至汾/  李克用遣將薛阿檀李承嗣拒之李存信)
(以兵五千圍趙城韓建以華州兵戰存信設伏擊破之/邠鳳之師未戰而走禁軍自潰由是大敗存信直壓晉)
(州西門引軍攻絳州十二月壬午朔晉州刺史張行恭/棄城而遁韓建以諸軍保晉州李存信追擊戰敗退保)
(絳州張濬以汴卒禁軍屯晉州存信攻之三日濬建拔/晉絳遁還存信收二州舊紀克用遣李存信薛阿檀拒)
(王師於隂地三戰三捷由是河西鄜夏邠岐之軍渡河/西歸韓建以諸軍保平陽存信追之建軍又敗建退保)
(絳州張濬在晉州存信攻之三日相與謀云云遂退舍/五十里十二月壬午朔濬建拔晉絳遁去存信收晉絳)
(大掠河中四郡張濬傳曰十月濬軍至隂地邠岐華三/鎮之師營平陽李存孝擊之一戰而敗進攻晉州薛居)
(正五代史武皇紀曰十月張濬之師入晉州逰軍至邠/濕武皇遣薛鐵山李承嗣將騎三千出隂地闗營於洪)
(洞遣李存孝將兵五千營於趙城華州韓建以壯士三/百人冒犯存孝之營存孝追擊直壓晉州西門張濬之)
(師出戰為存孝所敗自是閉壁不出存孝引軍攻絳州/李存孝傳曰十月存孝引收潞之師圍張濬於平陽云)
(云存孝引軍攻絳州十一月刺史張行恭棄城而去張/濬韓建亦由含口而遁存孝收晉絳太祖紀年錄十月)
(張濬之師入隂地闗犯汾隰令薛鐵山李承嗣將騎三/千出隂地繼發李存孝將兵五千進擊營於趙城敗韓)
(建直壓晉州西門自是閉壁不出存孝攻絳州十二月/晉州刺史張行恭棄城遁建濬由含山路逃遁遂收晉)
(絳初濬部禁軍至晉州邠鳳之師望風遁歸葢楊復恭/隂沮之也唐末見聞録曰八月五日相公差晉州捉到)
(天使閭大夫入京奏事兼貢表曰臣某乙言今月二十/六日臣所部南界晉州長寜闗使張承暉等投臣當道)
(齎到宰臣張濬牓一道内稱招討處置使兼錄到詔白/云陛下削臣屬籍奪臣本官仍欲㑹兵討問云云唐補)
(紀曰朱全忠自攻破徐州頻貢章表克用與朱玫同立/襄王以為大逆其朱玫以下並已誅鋤克用時最為魁)
(首據其罪狀請舉天兵臣率師闗東掎角相應朝廷遂/以宰臣張濬為都統授崔𦙍為河中節度應援使大軍)
(行到同州克用領蕃漢馬步稱三十萬入河北界其張/濬使人探朱全忠兵馬並不來相應乃於昭義西與太)
(原交戰不利而回朝廷知為全忠所賣便差使至克用/所與賞給令回貶都統張濬於雲夢除崔𦙍於嶺外薛)
(史李承嗣傳初大軍入隂地薛志勤與承嗣率騎三千/抗之敗韓建之軍於䝉坑進收晉絳以功授忻州刺史)
(時鳳翔軍營霍邑承嗣帥一軍收之岐人夜遁追擊至/趙城合大軍攻平陽旬有三日而拔按李存信傳無攻)
(晉絳事葢舊紀十月存孝已背太原故此戰皆云存信/實録因之而誤据五代紀傳太祖紀年録當是存孝又)
(隰州𨽻河中節度所云入隂地闗犯汾隰者葢謂汾水/之旁下濕曰隰耳又紀年録實録以張行恭為晉州刺)
(史亦誤也今從薛史晉州刺史若已走則濬建安能保/城實録誤也今從李存孝傳唐補紀云崔𦙍為河中節)
(度尤為疏繆自/餘諸書參取之)言臣父子三代受恩四朝破龎勛翦黄
巢黜襄王存易定(執宜國昌克用三代歴武宣懿僖四/朝破龎勛見二百五十一卷懿宗咸)
(通十年翦黄巢見二百五十五卷僖宗中和三年四年/黜襄王見二百五十六卷光啟二年存易定見光啟元)
(年/)致陛下今日冠通天之冠(日冠古/玩翻)佩白玉之璽未必
非臣之力也若以攻雲州為臣罪則拓跋思恭之取鄜
延(拓跋思恭取鄜延/以授其弟思孝)朱全忠之侵徐鄆(謂朱全忠攻時/漙於徐攻朱瑄)
(於鄆事/並見上)何獨不討賞彼誅此臣豈無辭且朝廷當阽危
之時則譽臣為韓彭伊吕(阽余亷翻又丁念翻臨/危曰阽危譽音余稱譽)及既
安之後則罵臣為戎羯胡夷今天下握兵立功之人獨
不懼陛下他日之罵乎况臣果有大罪六師征之自有
典刑何必幸臣之弱而後取之邪今張濬既出師則固
難束手已集蕃漢兵五十萬欲直抵蒲潼與濬格鬭若
其不勝甘從削奪不然方且輕騎叩閽頓首丹陛訴姦
回於陛下之扆坐(扆隠豈翻記天子負扆南面而立扆/畫斧屛風也設之户牖間坐徂卧翻)
納制敕於先帝之廟庭然後自拘司敗恭俟鈇質(司敗/即司)
(㓂/官)之表至濬己敗朝廷震恐濬與韓建踰王屋至河陽
撤民屋為栰以濟河(河南王屋縣有王屋山王屋漢河/東垣縣地後魏置長平縣後周置)
(王屋郡隋廢郡為縣九域志縣在孟州西北一百三十/里  考異曰實録明年二月云時張濬韓建乆敗後為)
(克用騎將李存信所追至是方自含山踰王屋出河清/逹於河陽河溢無舟檝建壞民廬舍為木罌數百度河)
(人多覆溺似太晩今/因濬建走終言之)師徒失亡殆盡是役也朝廷倚朱
全忠及河朔三鎮及濬至晉州全忠方連兵徐鄆雖遣
將攻澤州而身不至行營乃求兵糧於鎮魏鎮魏倚河
東為扞蔽皆不出兵惟華邠鳳翔鄄夏之兵㑹之(華户/化翻)
(鄄當作鄜/詳見辯誤)兵未交而孫揆被擒幽雲俱敗(幽李匡威/雲赫連鐸)楊
復恭復從中沮之故濬軍望風自潰(復從扶又翻史言/張濬志節可憐)
　十二月孫儒拔蘇州殺李友(行考異曰莊宗列傳楊/  密夀州夀春人初據)
(本州秦宗權遣孫儒及行密同攻陷楊州儒専據之龍/紀元年儒出軍攻宣州行密襲據楊州稱留後北通時)
(溥儒引軍攻之大順元年行密禦備力竭率衆夜遁出/據宣州此說最為差誤國朝開寳中薛居正修五代史)
(江南未平不見本國舊史据昭逺所記及唐年補録作/行密傳但知行密非夀春人改為盧州又知行密非受)
(宗權命與孫儒同陷楊州餘皆無次叙今按吳録太祖/紀及高逺唐烈祖實錄行密傳云光啟三年十月秦彦)
(畢師鐸出走行密入楊州十一月孫儒圍揚州文徳元/年四月儒陷楊州行密奔廬州八月自廬州帥兵攻宣)
(州龍紀元年六月陷宣州殺趙鍠大順二年七月孫儒/再渡江攻宣州景福元年六月執斬儒復歸楊州且龍)
(紀元年孫儒方彊行密新得宣州安能襲據楊州踰年/哉近修唐書行密傳全用吳録事迹乃云儒進攻行密)
(行密復入楊州北通時溥扞儒朱全忠遣龎師古助行/密敗於高郵行密懼退還宣州葢承莊宗列傳五代史)
(之誤而不/考正也)安仁義等聞之焚潤州廬舍夜遁儒使沈粲
守蘇州又遣其將歸傳道守潤州(楊行密遣安仁義破/錢鏐之兵而取常蘇)
(潤孫儒又從而奪之民之/死於兵者不知其幾矣)辛丑汴將丁㑹葛從周撃魏
度河取黎陽臨河(黎陽漢古縣唐屬衛州九域志在州/東北一百二十里隋分黎陽縣置臨)
(河縣唐/屬相州)龎師古霍存下淇門衛縣(衛漢朝歌縣紂所都/朝歌城在今縣西隋)
(大業二年改曰衛縣唐屬衛州/九域志衛州汲縣有淇門鎮)朱全忠自以大軍繼之
　是嵗置昇州於上元縣以張雄為刺史(至徳二載以/潤州江寜縣)
(置昇州上元二年廢今復置張考異曰新地理志光啟/三年以上元等四縣置昇州  雄傳大順初以上元為)
(昇州授雄刺史吳録馮𢎞鐸傳大順元年復以上元/為昇州命𢎞鐸為刺史按是時雄尚存今從雄傳)
二年春正月羅𢎞信軍於内黄丙辰朱全忠擊之五戰
皆捷至永定橋斬首萬餘級𢎞信懼遣使厚幣請和全
忠命止焚掠歸其俘還軍河上魏博自是服於汴　庚
申制以太保門下侍郎同平章事孔緯為荆南節度使
中書侍郎同平章事張濬為鄂岳觀察使(二人罷相以/晉絳喪師也)
以翰林學士承㫖兵部侍郎崔昭緯同平章事御史中
丞徐彦若為户部侍郎同平章事昭緯慎由從子(崔慎/由相)
(宣宗從/才用翻)彦若商之子也(徐商見二百四十九/卷宣宗大中十二年)楊復恭使
人刼孔緯於長樂坡(長樂坡即/長樂坂)斬其旌節資裝俱盡緯
僅能自免李克用復遣使上表曰(復扶/又翻)張濬以陛下萬
代之業邀自已一時之功知臣與朱温深仇私相連結
臣今身無官爵名是罪人不敢歸陛下藩方且欲於河
中寄寓進退行止伏俟指麾(竊謂克用此表楊/復恭密教之也)詔再貶
孔緯均州刺史張濬連州刺史賜克用詔悉復其官爵
使歸晉陽(韓考異曰舊紀太原軍屯晉州克用遣中使/  歸範還朝因上表訴寃言賊臣張濬依倚)
(全忠離間功臣朝廷欲令釋憾下羣臣議其可否左僕/射韋昭度等議云云在十二月按是年昭度討陳敬瑄)
(舊紀誤今/從實録)　孫儒盡舉淮蔡之兵濟江癸酉自潤州轉
戰而南田頵安仁義屢敗退楊行密城戍皆望風奔潰
儒將李從立奄至宣州東溪(東溪在宣城東/今謂之宛溪)行密守備
尚未固衆心危懼夜使其將合肥臺濛將五百人屯溪
西(溪西即宛/溪之西)濛使士卒傳呼徃返數四從立以為大衆
繼至遽引去儒前軍至溧水(溧水漢溧陽縣隋分置溧/水縣時屬昇州九域志在)
(州東八/十五里)行密使都指揮使李神福拒之神福陽退以示
怯儒軍不設備神福夜帥精兵襲之俘斬千人(帥讀曰/率下同)
　二月加李克用守中書令復李罕之官爵再貶張濬
繡州司户　韋昭度將諸道兵十餘萬討陳敬瑄三年
不能克(文徳元年遣昭度討/西川至是三年矣)饋運不繼朝議欲息兵三
月乙亥制復敬瑄官爵(敬考異曰新紀二月乙巳赦陳/  瑄己未詔王建罷兵不受命)
(十國紀年亦曰二月乙巳復敬瑄官爵按/二月辛巳朔無己未新紀誤也今從實録)令顧彦朗王
建各帥衆歸鎮(使顧彦朗歸梓/州王建歸申州)　王師範遣都指揮使
盧𢎞擊棣州刺史張蟾𢎞引兵還攻師範師範使人以
重賂迎之曰師範童騃(騃語駭翻/癡愚也)不堪重任願得避位
使保首領公之仁也𢎞以師範年少信之不設備(少詩/照翻)
師範密謂小校安邱劉鄩曰(安邱漢縣古根牟國唐屬/密州九域志在州西北一)
(百二十里校户/教翻鄩徐心翻)汝能殺𢎞吾以汝為大將𢎞入城師範
伏甲而享之鄩殺𢎞於座及其黨數人師範慰諭士卒
厚賞重誓自將以攻棣州執張蟾斬之崔安潛逃歸京
師師範以鄩為馬步副都指揮使詔以師範為平盧節
度使師範和謹好學(好呼/到翻)毎本縣令到官師範輒備儀
衛徃謁之令不敢當師範命客將挾持令坐於聴事(客/將)
(主唱導儐贊賓客漢晉鈴下威儀之/職將即亮翻令力丁翻聴讀曰㕔)自稱百姓王師範
拜之於庭僚佐或諫師範曰吾敬桑梓所以教子孫不
忘本也(詩維桑與梓必恭敬止注云/父之所樹子不敢不恭敬)　張濬至藍田逃
奔華州依韓建與孔緯密求救於朱全忠全忠上表為
緯濬訟寃(為于/偽翻)朝廷不得已並聴自便緯至商州而還
亦寓居華州　邢洺節度使安知建潛通朱全忠(安金/俊既)
(死李克用以安/知建代鎮邢洺)李克用表以李存孝代之知建懼奔青
州朝廷以知建為神武統軍知建帥麾下三千人將詣
京師過鄆州朱瑄與克用方睦伏兵河上斬之(薛史安/知建奔)
(青州自棣州沂河歸朝朱/瑄邀斬之河上帥讀曰率)傳首晉陽　夏四月有彗星
見於三台(斗魁下六星兩兩而/比曰三台見賢遍翻)東行入太微長十丈餘
(長直/亮翻)甲申赦天下　成都城中乏食弃兒滿路(父子不/能相贍)
(至於/弃之)民有潛入行營販米入城者邏者得之(邏郎/佐翻)以白
韋昭度昭度曰滿城饑甚忍不救之釋勿問亦有白陳
敬瑄者敬瑄曰吾恨無術以救餓者彼能如是勿禁也
由是販者浸多然所致不過斗升截筒徑寸半深五分
量米而鬻之毎筒百餘錢餓殍狼籍(深式禁翻量音/良殍被表翻)軍
民彊弱相陵將吏斬之不能禁乃更為酷法或斷腰或
斜劈(斷丁管翻/劈普壁翻)死者相繼而為者不止人耳目既熟不
以為懼吏民日窘(窘巨/隕翻)多謀出降敬瑄悉捕其族黨殺
之慘毒備至内外都指揮使眉州刺史成都徐耕性仁
恕所全活數千人田令孜曰公掌生殺而不刑一人有
異志邪耕懼夜取俘囚戮於市王建見罷兵制書曰大
功垂成奈何棄之謀於周庠庠勸建請韋公還朝獨攻
成都克而有之(朝真/遙翻)建表請陳敬瑄田令孜罪不可赦
(請恐當作稱考異曰十國紀年朝議以建不奉詔而不/能制更授西川行營招討制置使按此命葢在昭度還)
(朝之/後也)願畢命以圖成功昭度無如之何由是未能東還
建說昭度曰今闗東藩鎮迭相吞噬此腹心之疾也相
公宜早歸廟堂與天子謀之敬瑄疥㿅耳(㿅與癬同/音息淺翻)當
以日月制之責建可辦也昭度猶豫未決庚子建陰令
東川將唐友通等擒昭度親吏駱保於行府門臠食之
(韋昭度攻成都置行/府以治事臠力兖翻)云其盜軍糧昭度大懼遽稱疾以
印節授建牒建知三使留後(三使節度使招/撫使制置使也)兼行營招
討使即日東還建送至新都跪觴馬前泣拜而別(跪觴/跪而)
(奉觴/也)昭度甫出劒門(劒門諸葛亮立闗唐聖歴二年分/普安永歸陰平置劒門縣屬劒州)
(九域志在州東/北五十五里)即以兵守之不復内東軍(復扶/又翻)昭度至
京師除東郡留守(為考異曰舊紀龍紀元年正月昭度/  東都留守實録大順二年三月乙)
(亥復陳敬瑄官爵丙子以昭度為東都留守按昭度已/除留守不領西川節度及招討使則便應釋兵東歸不)
(應更留在彼縱使彊留諸軍亦安肻稟服王建亦何必/更説之云相公宜早歸廟堂與天子籌之舊傳建脅說)
(昭度奏請還都建以重兵守劒門急攻成都昭度還以/檢校司空充東都留守新傳亦同葢今年三月既復敬)
(瑄官爵但召昭度還朝王建不肻罷兵昭度為所牽率/亦同執奏以為敬瑄不可赦既而為建所脅授兵東歸)
(朝廷責其進退失據故左遷留守如新舊傳所云者是/也今從之又昭度初圍成都楊守亮為招討副使顧彦)
(朗為行軍司馬王建為都指揮使同在成都城下及昭/度東歸時獨建在彼以兵授之不見二人者按三月乙)
(亥詔書但云令彦朗各歸本鎮則是守亮先已歸也彦/朗得此詔必亦歸獨昭度與建留在彼耳然建令東川)
(將唐友通食駱保是彦朗/身歸而留兵攻成都也)建急攻成都環城烽塹亘五
十里(環音/患)有狗屠王鷂(鷂亦/肖翻)請詐得罪亡入城說之(說/式)
(芮/翻)使上下離心建遣之鷂入見陳敬瑄田令孜則言建
兵疲食盡將遁矣出則鬻茶於市陰為吏民稱建英武
兵勢彊盛(為于/偽翻)由是敬瑄等懈於守備(懈古/隘翻)而衆心危
懼建又遣其將京兆鄭渥詐降以覘之敬瑄以為將使
乗城既而復以詐得歸(復扶又翻/又如字)建由是悉知城中虚
實以渥為親從都指揮使更姓名曰王宗渥(從才用翻/更工衡翻)
　以武安節度使周岳為嶺南西道節度使(方鎮表中/和三年升)
(湖南觀察為欽化軍節/度光啟元年改武安軍)　李克用大舉擊赫連鐸敗其
兵於河上(北河之上/敗補邁翻)進圍雲州　楊行密遣其將劉威
朱延夀將兵三萬撃孫儒於黄池(九域志宣州當/塗縣有黄池鎮)威等
大敗延夀舒城人也孫儒軍於黄池五月大水諸營皆
没乃還楊州使其將康暀據和州(暀于/放翻)安景思據滁州
(和滁相去一/百五十里)　丙午立皇子祐為徳王　楊行密遣其
將李神福攻和滁康暀降(降户/江翻)安景思走　秋七月李
克用急攻雲州赫連鐸食盡奔吐谷渾部(赫連鐸本吐/谷渾酋長聞)
(成中其父帥種人三千帳自歸守雲州十五年至是而/亡  考異曰舊紀實録皆云克用率兵出井陘屯常山)
(大掠深趙盧龍李匡威自率步騎萬餘援王鎔按唐太/祖紀年録是時克用方攻赫連鐸既平雲州乃封王鎔)
(實録葢因舊紀之誤又紀年録曰七月太祖進軍至於/栁城㑹赫連鐸力屈食盡奔入吐渾云云實録云克用)
(遣將急攻雲州蓋以前云克用親討王/鎔故也按紀年録討王鎔在後實録誤)既而歸於幽州
克用表大將石善友為大同防禦使　朱全忠遣使與
楊行密約共攻孫儒儒恃其兵彊欲先滅行密後敵全
忠移牒藩鎮數行密全忠之罪且曰俟平宣汴當引兵
入朝除君側之惡(數所/具翻)於是悉焚揚州廬舍盡驅丁壯
及婦女度江殺老弱以充食行密將張訓李徳誠潛入
揚州滅餘火得穀數十萬斛以賑饑民(揚州之民仇孫/儒而徳楊行密)
(使孫儒不死於宣州揚州/之民亦必歸楊行密矣)泗州刺史張諫貸數萬斛以
給軍訓以行密之命饋之諫由是徳行密(為張諫降/行密張本)
邢洺節度使李存孝勸李克用攻鎮州克用從之八月
克用南巡澤潞遂涉懷孟之境　朱全忠遣其將丁㑹
攻宿州克其外城(元年夏四月宿州/將張筠附於時漙)　乙未孫儒自蘇
州出屯廣徳(沈約曰廣徳縣疑吳所立劉昫曰廣徳縣/漢故障也宋分宣州之廣徳吳興之故障)
(置綏安縣唐至徳二年改為廣徳以縣界廣徳/故城為名屬宣州九域志在州東一百二十里)楊行密
引兵拒之儒圍其寨行密將上蔡李簡帥百餘人力戰
破寨拔行密出之(帥讀/曰率)　王建攻陳敬瑄益急敬瑄出
戰輒敗巡内州縣率為建所取威戎節度使楊晟時饋
之食建以兵據新都彭州道絶(田令孜以彭/州為威戎軍)敬瑄出慰
勉士卒皆不應辛丑田令孜登城謂建曰老夫曏於公
甚厚何見困如是建曰父子之恩豈敢忘(言令孜養建/為假子也)
但朝廷命建討不受代者不得不然儻大師改圖建復
何求(大師謂陳敬/瑄復扶又翻)是夕令孜自攜西川印節詣建營授
之(舊書龍紀元年五月壬辰朔漢州刺史王建陷成都/遷陳敬瑄於雅州建自稱兵馬留後復用田令孜為)
(監軍記事既有不同而紀/年前後復有兩年之差)將士皆呼萬嵗建泣謝請復
為父子如初先是建常誘其將士曰成都城中繁盛如
花錦一朝得之金帛子女恣汝曹所取節度使與汝曹
迭日為之耳(先悉/薦翻)壬寅敬瑄開門迎建(禧宗廣明元年/陳敬瑄鎮西川)
(至是/而亡)建署其將張勍為馬步斬斫使使先入城乃謂將
士曰吾與汝曹三年百戰今始得城汝曹不憂不富貴
慎勿焚掠坊市吾己委張勍䕶之矣彼幸執而白我我
猶得救之若先斬而後白我亦不能救也既而士卒有
犯令者勍執百餘人皆捶其胷而殺之積尸於市衆莫
敢犯故時人謂勍為張打胷(勍渠京翻/捶止橤翻)癸夘建入城自
稱西川留後小校韓武數於使㕔上馬牙司止之(使㕔/節度)
(使㕔事也牙司吏也掌使牙/之事數所角翻上時掌翻)武怒曰司徒許我迭日為
節度使上馬何為建密遣人刺殺之(刺七/亦翻)初陳敬瑄之
拒朝命也田令孜欲盜其軍政謂敬瑄曰三兄尊重(敬/瑄)
(第三朝/直遙翻)軍務煩勞不若盡以相付日具記事咨呈兄但
高居自逸而已敬瑄素無智能忻然許之自是軍事皆
不由己以至於亡建表敬瑄子陶為雅州刺史使隨陶
之官明年罷歸寓居新津以一縣租賦贍之癸丑建分
遣士卒就食諸州更文武堅姓名曰王宗阮謝從本曰
王宗本(更其姓名以為/假子更工衡翻)陳敬瑄將佐有器幹者建皆禮
而用之(史言王建所/以能有蜀)　六軍十二衛觀軍容使左神䇿
軍中尉楊復恭總宿衛兵専制朝政諸假子皆為節度
使刺史又養宦官子六百人皆為監軍假子龍劒節度
使守貞武定節度使守忠不輸貢賦上表訕薄朝廷(龍/劒)
(節度領龍劒利閬四州武/定節度領洋果階扶四州)上舅王瓌求節度使上訪於
復恭復恭以為不可瓌怒詬之(詬古候翻/又許候翻)瓌出入禁中
頗用事復恭惡之奏以為黔南節度使(是時以黔中節/度為永泰軍黔)
(中以南則羈縻諸蠻州矣未知黔南節度置於何所豈/楊復恭欲殺王瓌特創置此鎮以授之邪惡烏路翻黔)
(渠今/翻)至吉柏津(利州益昌縣有桔柏津益昌驛有古柏/土人謂之桔柏因以名津據楊復恭傳)
(王瓌取道興/元至桔柏津)令山南西道節度使楊守亮覆諸江中宗
族賓客皆死以舟敗聞上知復恭所為深恨之李順節
既寵貴與復恭争權盡以復恭陰事告上上乃出復恭
為鳳翔監軍復恭愠懟不肻行(愠於運翻怒也/懟直類翻怨也)稱疾求
致仕九月乙夘以復恭為上將軍致仕賜以几杖使者
致詔命還復恭潛遣腹心張綰刺殺之(刺七/亦翻)　加䕶國
節度使王重盈兼中書令　東川節度使顧彦朗薨軍
中推其弟彦暉知留後　冬十月壬午宿州刺史張筠
降於丁㑹　癸未以永平節度使王建為西川節度使
甲申廢永平軍(去年置水平節鎮於邛州以授王建建/既得西川授以西川節而廢永平軍建)
(志/也)建既得西川留心政事容納直言好施樂士(好呼到/翻施式)
(豉/翻)用人各盡其才謙恭儉素然多忌好殺諸將有功名
者多因事誅之　楊復恭居第近玉山營(據舊史楊復/恭居第在昭)
(化里近/其靳翻)假子守信為玉山軍使數徃省之(數所角翻/省悉景翻)或
告復恭與守信謀反乙酉上御安喜樓陳兵自衛命天
威都將李順節神䇿軍使李守節將兵攻其第張綰帥
家衆拒戰(家衆楊復恭私所蓄/養之人也帥讀曰率)守信引兵助之順節等
不能克丙戌禁兵守含光門(含光門皇城南面/西來第一門也)俟其開
欲出掠兩市遇劉崇望立馬諭之曰天子親在街東督
戰汝曹皆宿衛之士當於樓前殺賊立功勿貪小利自
取惡名衆皆曰諾遂從崇望而東守信之衆望見兵來
遂潰走守信與復恭挈其族自通化門出趣興元(通化/門長)
(安城東面北來第/一門趣七喻翻)永安都頭權安追之擒張綰斬之(永/安)
(都亦神䇿五/十四都之一)復恭至興元楊守亮楊守忠楊守貞及綿
州刺史楊守厚同舉兵拒朝廷以討李順節為名守厚
亦復恭假子也　李克用攻王鎔大破鎮兵於龍尾崗
斬獲萬計遂拔臨城攻元氏柏鄉(薛居正曰龍尾崗在/臨城西北臨城本房)
(子天寳元年更名與元氏柏鄉皆屬趙州九域志臨城/在趙州西南一百三里  考異曰唐太祖紀年録曰攻)
(元氏斬首千級進拔雹水攻柏鄉按雹水屬易州/克用方攻鎮州以救易定必不取其地恐誤也)李匡
威引幽州兵救之克用大掠而還軍於邢州　十一月
曹州都將郭銖殺刺史郭詞降於朱全忠(曹州天平節/度使朱瑄巡)
(屬/也)　泰寜節度使朱瑾將萬餘人攻單州(唐末以宋州/之單父碭山)
(曹州之成武兖州之魚臺置單州九域志兖州西/南至單州二百八十里單州時屬朱全忠單音善)　乙
丑時溥將劉知俊帥衆二千降於朱全忠(帥讀/曰率)知俊沛
人徐之驍將也溥軍自是不振全忠以知俊為左右開
道指揮使　辛未夀州將劉𢎞鄂惡孫儒殘暴(惡烏路/翻下同)
舉州降朱全忠　十二月乙酉汴將丁㑹張歸霸與朱
瑾戰於金鄉大破之殺獲殆盡瑾單騎走免　天威都
將李順節恃恩驕横(横户/孟翻)出入常以兵自隨兩軍中尉
劉景宣西門君遂惡之白上恐其作亂戊子二人以詔
召順節順即入至銀臺門二人邀順節於仗舍坐語供
奉官似先知自後斬其首(似先知宦官也舊書帝紀作/部將嗣光審斬順節頭  考)
(異曰唐補紀景福二年四月十七日夜見掃星長十丈/餘承㫖陳匡用奏當有亂臣將入宫内昭宗乳母名曰)
(芥子自即位加夫人衆呼白婆左神䇿軍天威都軍使/胡𢎞立先是軍中馬騎官巧佞取容朝廷達官多重之)
(楊復恭為軍主與改姓名為楊守節主上每出畋逰經/天威軍内其楊守節以憸巧趨附乞與主上為兒既而)
(允從頗生驕縱於是引聖人入堂室令妻妾對於庭簷/或入内中經旬不出致主有撫楹之咎為臣懷通室之)
(非承醉奏云王印金箱兒未曽識望阿郎畧將宣示以/慰平生其白婆在側曰此寳非凡人得見不用發言於)
(是奏曰除此老嫗方應太平從此白婆得罪不見蹤由/兩神䇿軍以其事漸乖必為大禍與諸王商議須急去)
(除於重陽節向樞密院中排宴喚入謝恩却出宣化門/供奉官似先知袖劒揮之諸王相次剚刃以為葅醢按)
(胡𢎞立即順節也新舊紀及諸書景福二年皆無此/事葢程匡柔傳聞之誤今日從實録事則參取諸書)從
者大譟而出(從才/用翻)於是天威捧日登封三都大掠永寜
坊(三都皆神䇿五/十四都之數)至暮乃定百官表賀　孫儒焚掠蘇
常引兵逼宣州錢鏐復遣兵據蘇州(蘇州自此為錢氏/所有復扶又翻)
儒屢敗楊行密之兵旌旗輜重亘百餘里(重直/用翻)行密求
救於錢鏐鏐以兵食助之　以顧彦暉為東川節度使
遣中使宋道弼賜旌節楊守亮使楊守厚囚道弼奪旌
節發兵攻梓州癸夘彦暉求救於王建甲辰建遣其將
華洪李簡王宗侃王宗弼救東川(華户化/翻姓也)建密謂諸將
曰爾等破賊彦暉必犒師汝曹於行營報宴因而執之
無煩再舉宗侃破守厚七砦(砦與寨同/音士賣翻)守厚走歸綿州
彦暉具犒禮諸將報宴宗弼以建謀告之彦暉乃以疾
辭初李茂貞養子繼臻據金州均州刺史馮行襲攻下
之(九域志均州西/至金州七百里)詔以行襲為昭信防禦使治金州(方/鎮)
(表僖宗光啟元年置昭信防禦於金州節考異曰薛居/正五代史行襲破楊守亮兵詔升金州  鎮以戎昭為)
(軍額即以行襲為節度使按實録光化元年正月始以/昭信防禦使馮行襲為昭信節度使新方鎮表光啟元)
(年升金商都防禦使為節度使是年罷節度置昭信軍/防禦使治金州光化元年始升昭信軍防禦使為節度)
(使天佑二年賜號/戎昭軍薛史誤也)楊守亮欲自金商襲京師行襲逆撃
大破之　是嵗賜涇原軍號曰彰義(乾考異曰新表在/  寜元年今從實)
(録/)增領渭武二州　福建觀察使陳巖疾病遣使以書
召泉州刺史王潮欲授以軍政未至而巖卒巖妻弟都
將范暉諷將士推已為留後(録考異曰蔣文懌閩中實/  云大順中巖薨十國紀)
(年在大順二年昭宗實録在明年三月恐約奏到今從/閩中録十國紀年又薛史閩中録閩書皆云范暉巖壻)
(餘書皆云妻弟林仁志王氏啟運圖載監/軍程克論表云妻弟此最得實今從之)
　
　
　
　
　
　
　
　資治通鑑卷二百五十八
