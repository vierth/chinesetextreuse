八十六
　　宋　　宣　　城　　太　　守范　煜撰
　　唐　　章　　懷　　太　　子　　賢注
　張王种陳列傳第四十六
　　張晧傳(子綱/)
張晧字叔明犍為武陽人也六世祖良高帝時為太子
少傅封留侯晧少游學京師初永元中歸仕州郡(○劉/攽曰)
(案文多/一初字)辟大將軍鄧騭府五遷尚書僕射職事八年出
為彭城相(明帝子彭城/王恭之相也)永寧元年徴拜廷尉晧雖非法
家而留心刑斷數與尚書辯正疑獄多以詳當見從(詳/審)
(而平/當也)時安帝廢皇太子為濟隂王晧與太常桓焉太僕
来歴廷爭之不能得事已具来歴傳退而上疏曰昔賊
臣江充造構䜛逆至令戾園興兵終及禍難(趙人江充/字次倩武)
(帝時為直指繡衣劾太子家吏行馳道中恐為太子所/誅見上年老意多所惡因言左右皆為巫蠱上乃使充)
(捕案巫蠱既知上意太子乃言宫中有蠱氣遂掘蠱太/子宫得桐木人時上疾在甘泉宫太子懼不能自明收)
(充斬之發兵與丞相劉屈氂戰敗亡走湖自殺後太子/孫宣帝即位追諡太子曰戾於湖置園邑奉祀故曰戻)
(園/)後壺關三老一言上乃覺悟雖追前失悔之何逮(逮/及)
(也太子死後壺關三老令狐茂上書訟太子寃武帝感/悟憐太子無辜乃族滅江充作思子宫為歸来望思之)
(臺於湖天下聞而/悲之事見前書)今皇太子春秋方始十嵗未見保傅
九德之義(尚書臯陶陳九德曰寛而慄柔而立愿而恭/亂而敬擾而毅直而温簡而亷剛而塞彊而)
(誼/也)宜簡賢輔就成聖質書奏不省及順帝即位拜晧司
空在事多所薦逹天下稱其推士時清河趙騰上言災
變譏刺朝政章下有司收騰繫考所引黨輩八十餘人
皆以誹謗當伏重法晧上疏諫曰臣聞堯舜立敢諫之
鼓三王樹誹謗之木春秋採善書惡聖主不罪芻蕘(左/氏)
(傳曰春秋之稱㣲而顯志而晦/懲惡而勸善非聖人誰能脩之)騰等雖干上犯法所言
本欲盡忠正諫如當誅戮天下杜口塞諫爭之源非所
以昭德示後也帝乃悟減騰死罪一等餘皆司寇(前書/音義)
(曰司寇二嵗刑也輸/作司寇因以名焉)四年以隂陽不和䇿免陽嘉元年
復為廷尉其年卒官時年八十三遣使者弔祭賜葬地
於河南縣子綱
綱字文紀少明經學雖為公子而厲布衣之節舉孝亷
不就司徒高第辟為御史時順帝委縱宦官有識危心
綱常感激慨然歎曰穢惡滿朝不能奮身出命埽國家
之難雖生吾不願也退而上書曰詩曰不愆不忘率由
舊章(詩大雅也愆過也率循也言成/王令德不過循用舊典之文)尋大漢初隆及中
興之世文明二帝德化尤盛觀其理為易循易見但恭
儉守節約身尚德而已中官常侍不過兩人近倖賞賜
裁滿數金惜費重人故家給人足夷狄聞中國優富任
信道德所以姦謀自消而和氣感應而頃者以来不遵
舊典無功小人皆有官爵富之驕之而復害之非愛人
重器承天順道者也(器謂車服也言無功小人不可妄/授也左傳曰唯器與名不可以假)
(人/也)伏願陛下少留聖思割損左右以奉天心書奏不省
漢安元年選遣八使徇行風俗皆耆儒知名多歴顯位
(周舉傳曰詔遣八使廵行風俗同時俱拜天下號曰八/俊刺史二千石有臧罪者驛馬上之墨綬已下便收其)
(有清勤忠惠宜表異者/狀聞八使名見順帝紀)唯綱年少官次最㣲餘人受命
之部而綱獨埋其車輪於洛陽都亭曰豺狼當路安問
狐狸(前書京兆督/郵侯文之辭)遂奏曰大將軍冀河南尹不疑蒙外
戚之援荷國厚恩以芻蕘之資居阿衡之任不能敷揚
五教翼讃日月而專為封豕長蛇肆其貪叨(左傳申包/胥曰吳為)
(封豕長蛇薦/食上國也)甘心好貨縱恣無底多樹謟諛以害忠良
誠天威所不赦大辟所宜加也謹條其無君之心十五
事斯皆臣子所切齒者也(左傳曰有無君之心而後動/于惡也前書鄒陽謂葢侯王)
(信君曰太后怫鬰泣血/切齒側目於貴臣矣)書御京師震竦(御進/也)時冀妺為
皇后内寵方盛諸梁姻族滿朝帝雖知綱言直終不忍
用時廣陵賊張嬰等衆數萬人殺刺史二千石寇亂揚
徐間積十餘年朝廷不能討冀乃諷尚書以綱為廣陵
太守因欲以事中之前遣郡守率多求兵馬綱獨請單
車之職既到乃將吏卒十餘人徑造嬰壘以慰安之求
得與長老相見申示國恩嬰初大驚既見綱誠信乃出
拜謁綱延置上坐問所疾苦乃譬之曰前後二千石多
肆貪暴(二千石謂/太守也)故致公等懷憤相聚二千石信有罪
矣然為之者又非義也今主上仁聖欲以文德服叛故
遣太守思以爵祿相榮不願以刑罸相加今誠轉禍為
福之時也若聞義不服天子赫然震怒荆揚兖豫大兵
雲合豈不危乎若不料強弱非明也弃善取惡非智也
去順效逆非忠也身絶血嗣非孝也(凡祭皆用牲/故曰血嗣)背正
從邪非直也見義不為非勇也六者成敗之幾利害所
從公其深計之嬰聞泣下曰荒裔愚人不能自通朝廷
不堪侵枉遂復相聚偷生若魚遊釡中喘息湏臾間耳
今聞明府之言乃嬰等更生之晨也既䧟不義實恐投
兵之日不免孥戮綱約之以天地誓之以日月嬰深感
悟乃辭還營明日將所部萬餘人與妻子面縛歸䧏綱
乃單車入嬰壘大㑹置酒為樂散遣部衆任從所之親
為卜居宅相田疇(相視也田/並畔曰疇)子弟欲為吏者皆引召之
人情悦服南州晏然朝廷論功當封梁冀遏絶乃止天
子嘉美徵欲擢用綱而嬰等上書乞留乃許之綱在郡
一年年三十六卒百姓老㓜相携詣府赴哀者不可勝
數綱自被疾吏人咸為祠祀祈福皆言千秋萬嵗何時
復見此君張嬰等五百餘人制服行喪送到犍為負土
成墳詔曰故廣陵太守張綱大臣之苖剖符統務正身
導下班宣德信䧏集劇賊張嬰萬人息干戈之役濟蒸
庶之困未升顯爵不幸早卒嬰等縗杖若喪考妣朕甚
愍焉拜綱子續為郎中賜錢百萬
　　王龔傳
王龔字伯宗山陽高平人也世為豪族初舉孝亷稍遷
青州刺史劾奏貪濁二千石數人安帝嘉之徵拜尚書
建光元年擢為司𨽻校尉明年遷汝南太守政崇温和
好才愛士引進郡人黄憲陳蕃等憲雖不屈蕃遂就吏
蕃性氣高明初到龔不即召見之乃留記謝病去龔怒
使除其錄功曹袁閬請見言曰聞之傳曰人臣不見察
於君不敢立於朝蕃既以賢見引不宜退以非禮龔改
容謝曰是吾過也乃復厚遇待之由是後進知名之士
莫不歸心焉閬字奉高數辭公府之命不脩異操而致
名當時永建元年徵龔為太僕轉太常四年遷司空以
地震䇿免永和元年拜太尉在位恭慎自非公事不通
州郡書記其所辟命皆海内長者龔深疾宦官專權志
在匡正乃上書極言其狀請加放斥諸黄門恐懼各使
賔客誣奏龔罪順帝命亟自實(亟急也音/紀力反)前掾李固時
為大將軍梁商從事中郎乃奏記於商曰今旦聞下太
尉王公勅令自實未審其事深淺何如王公束脩厲節
敦樂蓺文不求茍得不為苟行(前書曰揚子雲曰蜀嚴/湛㝠不作苟見不為茍)
(得/)但以堅貞之操違俗失衆横為䜛佞所構毁衆人聞
知莫不歎慄夫三公尊重承天象極未有詣理訢寃之
義(三公承助天子位象三台故曰承天象極哀帝時丞/相王嘉有罪召詣廷尉詔獄主簿曰將相不對理陳)
(寃相踵以為故事/君侯宜引決也)纎㣲感槩輒引分決是以舊典不有
大罪不至重問(大臣獄重故曰重問成帝時丞相薛宣/御史大夫翟方進有罪上使五二千石)
(雜問音義云大獄重故/以二千石五人同問之)王公沈静内明不可加以非理
卒有它變則朝廷獲害賢之名羣臣無救䕶之節矣昔
綘侯得罪袁盎觧其過(文帝時丞相綘侯周勃免就國/人告以為反諸公莫敢為言唯)
(郎中袁盎明綘侯無罪/綘侯得釋盎有力也)魏尚獲戾馮唐訴其寃(馮唐安/陵人文)
(帝時為郎署長上與論將帥唐曰臣聞魏尚為雲中守/坐丄功首虜差六級陛下下之吏削其爵罸作之臣愚)
(以為陛下法太明罸太/重文帝悦捨尚復官也)時君善之列在書傳今將軍内
倚至尊外典國柄言重信著指撝無違宜加表救濟王
公之艱難語曰善人在患飢不及餐斯其時也商即言
之於帝事乃得釋龔在位五年以老病乞骸骨卒於家
子暢
論曰張晧王龔稱為推士若其好通汲善明發升薦仁
人之情也夫士進則世收其器賢用則人獻其能能獻
既已厚其功器收亦理兼天下(言賢人見用即人競獻/其所能但有能即獻動)
(必有功功多賞厚故言己厚其功有才器/必被收用用則海内蒙福故曰理兼天下)其利甚博而
人莫之先豈同折枝於長者以不為為難乎(以不為為/難言不之)
(難也謂進賢逹士同折枝之易而不為之孟子謂齊宣/王曰今恩足以及禽獸而不能加於百姓者何非力不)
(能是不為也王曰不能不為二者謂何也孟子曰夫挟/太山以超北海王能乎王曰不能為長者折枝王能乎)
(曰不能也孟子曰夫挟太山以超北海是實不能不可/彊也為長者折枝甚易而王不為非不能也老吾老以)
(及人之老㓜吾㓜以及人之㓜天下可運諸掌何為不/能加於百姓乎劉熙注孟子曰折枝若今之案摩也)
昔桞下惠見抑於臧文(桞下惠姓展名禽字獲食邑於/桞下諡曰惠臧文仲魯大夫姓)
(臧孫名辰左傳仲尼曰臧文仲不仁者三下展禽廢六/關妾織蒲言文仲知桞下惠之賢而使在下位故曰抑)
(之/)淳于長受稱于方進(成帝時定陵侯淳于長以太后/姊子為九卿翟方進為丞相獨)
(與長交/稱薦之)然則立德者以幽陋好遺顯登者以貴塗易引
故晨門有抱關之夫(論語子路宿於石門晨門曰奚自/注云石門魯城外門也晨主守門)
(晨夜開閉也史記侯嬴夷門抱/關者守門必抱關故兼言之)柱下無朱文之軫也(神/仙)
(傳曰老子周宣王時為柱下史朱文畫車為文也軫車/後横木也言貧賤之人多被淪弃所以晨門之下必有)
(抱關之賢柱下之㣲/永無朱文之轍也)
暢字叔茂少以清實為稱無所交黨初舉孝亷辭病不
就大將軍梁商特辟舉茂才四遷尚書令出為齊相(齊/王)
(喜之/相)徵拜司𨽻校尉轉漁陽太守所在以嚴明為稱坐
事免官是時政事多歸尚書桓帝特詔三公令髙選庸
能(庸功/也)太尉陳蕃薦暢清方公正有不可犯之色(禮記/曰介)
(胄之士則有/不可犯之色)由是復為尚書尋拜南陽太守前後二千
石逼懼帝鄉貴戚多不稱職暢深疾之下車奮厲威猛
其豪黨有釁穢者莫不紏發㑹赦事得散暢追恨之更
為設法諸受臧二千萬以上不自首實者盡入財物若
其隐伏使吏發屋伐樹堙井夷竈豪右大震功曹張敞
奏記諫曰五教在寛著之經典湯去三面八方歸仁(史/記)
(曰湯為夏方伯得專征伐出見野張四面網祝曰自天/下四方皆入吾網湯曰嘻盡之矣去其三面祝曰欲左)
(左欲右右不用命乃入吾網諸侯聞曰/湯德至禽獸於是諸侯畢服嘻音僖)武王入殷先去
炮烙之刑(列女傳紂為銅柱以膏塗之加於炭之上使/有罪縁焉足滑跌墯紂與妲己笑以為樂名)
(曰炮烙之刑臣賢案史記及帝王代紀皆言文王為西/伯獻洛西之地請除炮烙之刑今云武王與此不同)
高祖鑒秦唯定三章之法孝文皇帝感一緹縈蠲除肉
刑(文帝時太倉令淳于公有罪罪當刑淳于公無男有/五女罵其女曰生女不生男緩急非有益也其少女)
(緹縈自傷悲泣随父至長安上書請没官/為婢以贖父文帝悲憐其意為除肉刑)卓茂文翁召
父之徒皆疾惡嚴刻務崇温厚(景帝時文翁為蜀郡守/仁愛教化宣帝時召信)
(臣為南陽太守視/人如子其化大行)仁賢之政流聞後世夫明哲之君網
漏吞舟之魚(韓詩外傳曰夫吞舟之魚不居潛澤前書/曰高祖約法三章號為網漏吞舟之魚也)
然後三光明於上人物悦於下言之若迂其效甚近(迂/遠)
(也/)發屋伐樹將為嚴烈雖欲懲惡難以聞遠以明府上
智之才日月之曜(莊子曰飾智以驚愚脩身以明/汚昭昭乎若掲日月而行也)敷仁
恵之政則海内改觀實有折枝之易而無挟山之難郡
為舊都侯甸之國園廟出於章陵(五百里甸服千里侯/服南陽去洛千里故)
(曰侯甸南頓君/以上四廟在焉)三后生自新野(光烈皇后和帝隂/后鄧后並新野人)士女
沾教化黔首仰風流自中興以来功臣將相繼世而隆
愚以為懇懇用刑不如行恩孳孳求姦未若禮賢舜舉
臯陶不仁者遠(論語子夏/之辭也)随㑹為政晉盗奔秦(左傳晉/命随㑹)
(將中軍且為太傅/晉國之盜奔秦也)虞芮入境譲心自生(史記曰文王為/西伯隂行善行)
(諸侯皆来決平於是虞芮之人有獄不決乃如周入界/見耕者譲畔少者譲長虞芮二人不見西伯慙而相謂)
(曰吾所争周人所耻曷/為取辱遂俱譲而還也)化人在德不在用刑暢深納敞
諫更崇寛政慎刑簡罸教化遂行郡中豪族多以奢靡
相尚暢常布衣皮褥車馬嬴敗以矯其敝同郡劉表時
年十七從暢受學進諫曰夫奢不僭上儉不逼下(禮記/曰君)
(子上不僭上/下不逼下也)循道行禮貴處可否之間蘧伯玉恥獨為
君子府君不希孔聖之明訓而慕夷齊之末操(論語孔/子曰奢)
(則不遜儉則固言仲尼得奢儉/之中而夷齊飢死是末操也)無乃皎然自貴於世乎
暢曰昔公儀休在魯㧞園葵去織婦(史記曰魯相公儀/休之其家見織帛)
(怒而出其婦食於舍而茹葵愠而㧞其/葵曰吾已食禄又奪園夫女子利乎)孫叔敖相楚其
子被裘刈薪(史記曰孫叔敖為楚相且死囑其子曰我/死汝貧困往見優孟言孫叔敖子也居數)
(年其子貧負薪逢優孟優孟言/之於王封之寢丘四百户也)夫以約失之鮮矣(論語/孔子)
(之辭也言/儉則無失)聞伯夷之風者貪夫亷懦夫有立志(孟子/之辭)雖
以不德敢慕遺烈後徵為長樂衛尉建寧元年遷司空
數月以水災䇿免明年卒於家子謙為大將軍何進長
史謙子粲以文才知名(粲字仲宣蔡邕見而竒之時邕/才學顯著貴重朝廷車騎填門)
(賔客盈坐聞粲在門倒屣迎之旣至年幼容狀短小一/座盡驚邕曰王公之孫有異才吾不如也太祖辟粲為)
(丞相掾後為侍中博物多識問無不對嘗與人行讀道/邊碑人問卿能闇記乎因使背而誦之一字不失觀人)
(圍棊粲為覆之棊者不信以帊蓋之更以/它局為之不誤一道年四十卒魏志有傳)
　　种暠傳
种暠字景伯河南洛陽人仲山甫之後也父為定陶令
有財三千萬父卒暠悉以賑䘏宗族及邑里之貧者其
有進趣名利皆不與交通始為縣門下史時河南尹田
歆外甥王諶名知人(有知人/之名也)歆謂之曰今當舉六孝亷
多得貴戚書命不冝相違欲自用一名士以報國家爾
助我求之明日諶送客於大陽郭遥見暠異之還白歆
曰為尹得孝亷矣近洛陽門下史也歆笑曰當得山澤
隐滯近洛陽吏邪諶曰山澤不必有異士異士不必在
山澤歆即召暠於庭辯詰職事暠辭對有序歆甚知之
召署主簿遂舉孝亷辟太尉府舉高第順帝末為侍御
史時所遣八使光祿大夫杜喬周舉等多所糾奏而大
將軍梁冀及諸宦官互為請救事皆被寑遏暠自以職
主刺舉志案姦違乃復劾諸為八使所舉蜀郡太守劉
宣等罪惡章露宜伏歐刀又奏請勅四府條舉近臣父
兄及知親為刺史二千石尤殘穢不勝任者免遣案罪
帝乃從之擢暠監太子於承光宫中常侍高梵從中單
駕出迎太子時太傅杜喬等疑不欲從惶惑不知所為
暠乃手劍當車曰太子國之儲副人命所係今常侍来
無詔信何以知非姦邪今日有死而已梵辭屈不敢對
馳命奏之(○劉攽曰案/文多一命字)詔報太子乃得去喬退而歎息
愧暠臨事不惑帝亦嘉其持重稱善者良乆出為益州
刺史暠素慷慨好立功立事在職三年宣恩遠夷開曉
殊俗岷山雜落皆懷服漢徳其白狼槃木唐菆卭𤏡諸
國(菆音側/留反)自前刺史朱輔卒後遂絶暠至乃復舉種向
化時永昌太守冶鑄黄金為文蛇以獻梁冀暠糾發逮
捕馳傳上言而二府畏懦不敢案之冀由是銜怒於暠
㑹巴郡人服直聚黨百餘人自稱天王(直或/作宜)暠與太守
應承討捕不克吏人多被傷害冀因此䧟之傳逮暠承
太尉李固上疏救曰臣伏聞討捕所傷本非暠承之意
實由縣吏懼法畏罪廹逐深苦致此不詳比盜賊羣起
處處未絶暠承以首舉大姦而相随受罪臣恐沮傷州
縣糾發之意更共飾匿莫復盡心(言各飾偽辭/隠匿真狀也)梁太后
省奏乃赦暠承罪免官而已後梁州羗動以暠為梁州
刺史甚得百姓歡心被徵當遷吏人詣闕請留之太后
歎曰未聞刺史得人心若是乃許之暠復留一年遷漢
陽太守戎夷男女送至漢陽界暠與相揖謝千里不得
乗車及到郡化行羌胡禁止侵掠遷使匈奴中郎將時
遼東烏桓反叛復轉遼東太守烏桓望風率服迎拜於
界上坐事免歸後司𨽻校尉舉暠賢良方正不應徵拜
議郎遷南郡太守入為尚書㑹匈奴寇并涼二州桓帝
擢暠為度遼將軍暠到營所先宣恩信誘降諸胡其有
不服然後加討羌虜先時有生見獲質於郡縣者悉遣
還之誠心懷撫信賞分明由是羌胡龜兹莎車烏孫䓁
皆来順服暠乃去𤇺燧除候望(畫舉𤇺夜燔燧/觧見光武紀)邊方晏
然無警入為大司農延熹四年遷司徒推逹名臣橋𤣥
皇甫規等為稱職相在位三年年六十一薨并涼邊人
咸為發哀匈奴聞暠卒舉國傷惜單于每入朝賀望見
墳墓輒哭泣祭祀二子岱拂
岱字公祖好學養志舉孝亷茂才辟公府皆不就公車
特徵病卒初岱與李固子爕同徵議郎爕聞岱卒痛惜
甚乃上書求加禮於岱曰臣聞仁義興則道德昌道德
昌則政化明而萬姓寧伏見故處士种岱淳和逹理耽
悦詩書富貴不能回其慮萬物不能擾其心禀命不永
奄然殂殞若不槃桓難進等軰皆已公卿矣(易屯卦曰/槃桓利居)
(貞/)昔先賢既没有加贈之典(春秋隠公五年臧僖伯卒/隠公葬之加一等杜預曰)
(加命服/之一等)周禮盛德有銘誄之文(周禮司勲曰凡有功者/銘書於王之太常又曰)
(卿大夫之喪/賜諡誄也)而岱生無印綬之榮卒無官諡之號雖未
建忠效用而為聖恩所拔遐邇具瞻宜有異賞朝廷竟
不能從
拂字頴伯初為司𨽻從事拜宛令時南陽郡吏好因休
沐游戲市里為百姓所患拂出逢之必下車公謁以愧
其心自是莫敢出者政有能名累遷光祿大夫初平元
年代荀爽為司空明年以地震䇿免復為太常李傕郭
汜之亂長安城潰百官多避兵衝拂揮劔而出曰為國
大臣不能止戈除暴致使凶賊兵刃向宫去欲何之遂
戰而死子邵
邵字申甫少知名中平末為諫議大夫大將軍何進將
誅宦官召并州牧董卓至澠池而進意更狐疑遣邵宣
詔止之卓不受遂前至河南邵迎勞之因譬令還軍卓
疑有變使其軍士以兵脅邵邵怒稱詔大呼叱之軍士
皆披(披音芳/靡反)遂前質責卓卓辭屈乃還軍夕陽亭(夕陽/亭在)
(河南/城西)及進敗獻帝即位拜邵為侍中卓既擅權而惡邵
彊力遂左轉議郎出為益涼二州刺史㑹父拂戰死竟
不之職服終徵為少府大鴻臚皆辭不受曰昔我先父
以身徇國吾為臣子不能除殘復怨何面目朝覲明主
哉遂與馬騰韓遂及左中郎劉範諫議大夫馬宇共攻
李傕郭汜以報其讎與汜戰於長平觀下(長平陵名也/有觀在長安)
(西十五/里也)軍敗邵等皆死騰遂還涼州
　　陳球傳
陳球字伯真下邳淮浦人也歴世著名(謝承書曰祖/父屯有令名)父
亹廣漢太守(亹音/尾)球少渉儒學善律令陽嘉中舉孝亷
稍遷繁陽令(繁陽魏/郡縣也)時魏郡太守諷縣求納貨賄球不
與之太守怒而撾督郵欲令逐球(撾擊/也)督郵不肯曰魏
郡十五城獨繁陽有異政今受命逐之將致議於天下
矣太守乃止復辟公府舉高第拜侍御史是時桂陽黠
賊李研等羣聚寇鈔陸梁荆部州郡懦弱不能禁太尉
楊秉表球為零陵太守球到設方畧期月間賊虜消散
而州兵朱蓋等反與桂陽賊胡蘭數萬人轉攻零陵零
陵下溼編木為城不可守備郡中惶恐掾史白遣家避
難球怒曰太守分國虎符受任一邦(文帝初與郡/守分銅虎符)豈顧
妻孥而沮國威重乎復言者斬乃悉内吏人老弱與共
城守弦大木為弓羽矛為矢引機發之遠射千餘歩多
所殺傷賊復激流灌城球輒於内因地埶反決水淹賊
相拒十餘日不能下㑹中郎將度尚將救兵至球募士
卒與尚共破斬朱蓋等賜錢五十萬拜子一人為郎遷
魏郡太守徵拜將作大匠作桓帝陵園所省巨萬以上
遷南陽太守以糾舉豪右為埶家所謗徵詣廷尉抵罪
㑹赦歸家復拜廷尉(○劉攽曰案球初未嘗為/廷尉何得言復當作徴字)熹平元
年竇太后崩太后本遷南宫雲臺(太后父竇武與陳蕃/謀誅宦官反為中常)
(侍曹節矯詔殺/武蕃遷太后焉)宦者積怨竇氏遂以衣車載后尸置城
南市舍數日中常侍曹節王甫欲用貴人禮殯帝曰太
后親立朕躬綂承大業詩云無德不報無言不酬(大雅/抑詩)
(也/)豈宜以貴人終乎於是發喪成禮及將葬節等復欲
别葬太后而以馮貴人配祔(祔謂新死之主祔於先死/者之廟婦祔於其夫所祔)
(之妃妾祔於/妾祖姑也)詔公卿大㑹朝堂令中常侍趙忠監議太
尉李咸時病乃扶輿而起𢷬椒自随謂妻子曰若皇太
后不得配食桓帝吾不生還矣既議坐者數百人各瞻
望中宫良乆莫肯先言趙忠曰議當時定怪公卿以下
各相顧望球曰皇太后以盛德良家母臨天下宜配先
帝是無所疑忠笑而言曰陳廷尉宜便操筆球即下議
曰皇太后自在椒房有聰明母儀之德遭時不造援立
聖明承繼宗廟功烈至重先帝晏駕因遇大獄遷居空
宫不幸早世家雖獲罪事非太后今若别葬誠失天下
之望且馮貴人冢墓被發骸骨暴露與賊併尸魂靈汙
染(叚熲為河南尹坐盜發馮/貴人冢左遷諫議大夫)且無功於國何宜上配至
尊忠省球議作色俛仰蚩球曰陳廷尉建此議甚健球
曰陳竇既寃皇太后無故幽閉臣常痛心天下憤歎今
日言之退而受罪宿昔之願公卿以下皆從球議李咸
始不敢先發見球辭正然後大言曰臣本謂宜爾誠與
臣意合㑹者皆為之愧曹節王甫復争以為梁后家犯
惡逆别葬懿陵武帝黜廢衛后而以李夫人配食(戾太/子衛)
(皇后共太子斬江充自殺武帝崩/霍光縁上雅意以李夫人配食也)今竇氏罪深豈得合
葬先帝乎李咸乃詣闕上疏曰臣伏惟章德竇后虐害
恭懷安思閻后家犯惡逆而和帝無異葬之議順朝無
貶降之文至於衛后孝武皇帝身所廢弃不可以為比
今長樂太后尊號在身親嘗稱制坤育天下(周易曰/坤為母)且
援立聖明光隆皇祚太后以陛下為子陛下豈得不以
太后為母子無黜母臣無貶君宜合葬宣陵一如舊制
帝省奏謂曹節等曰竇氏雖為不道而太后有德於朕
不宜降黜節等無復言於是議者乃定咸字元貞汝南
人累經州郡以亷幹知名在朝清忠權悻憚之六年遷
球司空以地震免拜光祿大夫復為廷尉太常光和元
年遷太尉數月以日食免復拜光祿大夫明年為永樂
少府(桓帝母孝崇皇后宫/曰永樂置太僕少府)乃潛與司徒河間劉郃謀誅
宦官初郃兄侍中鯈與大將軍竇武同謀俱死故郃與
球相結事未及發球復以書勸郃曰公出自宗室位登
台鼎天下瞻望社稷鎮衛豈得雷同容容無違而已今
曹節等放縱為害而乆在左右又公兄侍中受害節等
永樂太后所親知也今可表徙衛尉陽球為司𨽻校尉
以次收節等誅之政出聖主天下太平可翹足而待也
又尚書劉納以正直忤宦官出為歩兵校尉亦深勸於
郃郃曰凶豎多耳目恐事未㑹先受其禍納曰公為國
棟梁傾危不持焉用彼相邪(論語孔子/之辭也)郃許諾亦結謀
陽球球小妻程璜之女璜用事宫中所謂程大人也節
等頗得聞知乃重賂於璜且脅之璜懼迫以球謀告節
節因共白帝曰郃等常與藩國交通有惡意數稱永樂
聲埶受取狼籍歩兵校尉劉納及永樂少府陳球衛尉
陽球交通書疏謀議不軌帝大怒䇿免郃郃與球及劉
納陽球皆下獄死球時年六十二子瑀吳郡太守瑀弟
琮汝隂太守弟子珪沛相珪子登廣陵太守並知名(謝/承)
(書曰瑀舉孝亷辟公府洛陽市長後辟太尉府未到永/漢元年就拜議郎遷吳郡大守不之官球弟子珪字漢)
(瑜舉孝亷劇令去官舉茂才濟北相珪子登字元龍學/通今古處身循禮非法不行性兼文武有雄姿異畧一)
(領廣陵太守魏志曰登在廣陵有威名有功加伏波將/軍年三十九卒後許汜與劉備並在荆州牧劉表坐備)
(共論天下人汜曰陳元龍淮海之士豪氣不除備問汜/曰君言豪寕有事邪汜曰昔遭亂過下邳見元龍無客)
(主之意不相與語自上大牀卧使客卧下牀備曰君有/國士之名今天下大亂帝王失所君湏憂國忘家有救)
(世之意乃求田問舍言無可采是元龍所諱也何縁當/與君語如我自卧百尺樓上卧君於地下何但上下牀)
(之間哉表/大笑也)
贊曰安儲遭譛張卿有請(張晧為廷/尉故曰卿)龔紏便佞以直為
𤯝(𤯝過/也)二子過正埋車堙井(張綱埋輪王暢堙井/孟子曰矯枉過正)种公
自㣲臨官以威陳球專議桓思同歸
　
　
　
　
　
　後漢書卷八十六
　後漢書卷八十六考證
張晧傳張晧六世祖良○何焯曰功臣表元康四年良
　元孫之子陽陵公乗千秋詔復家是子孫居陽陵無
　縁徙蜀也千秋當宣帝時已為良六世孫不應自元
　康四年至世祖建武之元又八十七年晧猶為六世
　孫也又蜀志張翼傳晧作浩是翼之高祖亦不言其
　出於留侯如孔明之於豐鄧芝之於禹來敏之於歙
　也
張晧子綱司徒高第辟為御史○别本作司徒辟高第
　為御史
王龔傳不至重問注成帝時丞相薛宣御史大夫翟方
　進○成帝監本作武帝(臣㑹汾/)按薛宣翟方進乃成
　帝時人非武帝時也從何焯校本改
种暠傳推逹名臣橋𤣥皇甫䂓等為稱職相○監本無
　相字(臣㑹汾/)按橋𤣥於光和元年一為太尉皇甫規
　歴職邊郡官止度遼將軍未嘗為相也相字舛誤無
　疑若從監本則語勢又似不完疑為字亦誤今姑仍
　從宋本
　
　
　
　
　
　
　
　
　
　
　
　
　
　後漢書卷八十六考證
