
　資治通鑑卷一百二十二　宋　司馬光　撰
　　　　　　　　　　　　　　胡三省　音註
　宋紀四(起重光協洽盡旃/䝉大淵獻凡五年)
　　太祖文皇帝上之下
元嘉八年春正月壬午朔燕大赦改元大興　丙申檀
道濟等自清水救滑臺魏叔孫建長孫道生拒之丁酉
道濟至夀張遇魏安平公乙旃眷(魏收官氏志獻帝命/叔父之裔為乙旃氏)
道濟帥寧朔將軍王仲徳驍騎將軍段宏奮擊大破之
(帥讀曰率驍堅/堯翻騎奇寄翻)轉戰至髙梁亭斬魏濟州刺史悉煩庫
結(魏明元帝泰常八年置濟/州治碻磝城濟子禮翻)　夏主擊秦將姚獻敗之
(將即亮翻/敗補邁翻)遂遣其叔父北平公韋代帥衆一萬攻南安
(去年暮末/保南安)城中大饑人相食秦侍中征虜將軍出連輔
政侍中右衞將軍乞伏延祚吏部尚書乞伏跋跋踰城
犇夏秦王暮末窮蹙輿櫬出降(乞伏氏四主四十九年/而滅櫬初覲翻降戸江)
(翻/)并沮渠興國送于上邽(興國為秦所禽見上/卷六年沮子余翻)秦太子
司直焦楷犇廣寧(太子司直掌糾劾宫僚及帥府兵/晉志無是官當是二趙燕秦所置)泣
謂其父遺曰大人荷國寵靈(荷下/可翻)居藩鎮重任今本朝
顛覆豈得不率見衆唱大義以殄寇讎(朝直遥翻/見賢遍翻)遺曰
今主上已陷賊庭吾非愛死而忘義顧以大兵追之是
趣絶其命也(趣讀/曰促)不如擇王族之賢者奉以為主而伐
之庻有濟也楷乃築壇誓衆二旬之間赴者萬餘人㑹
遺病卒(卒子/恤翻)楷不能獨舉事亡犇河西　二月戊午以
尚書右僕射江夷為湘州刺史　檀道濟等進至濟上
(濟子禮/翻下同)二十餘日間前後與魏三十餘戰道濟多捷軍
至厯城(厯城縣自漢以來屬濟南/郡宋為冀州刺史治所)叔孫建等縱輕騎邀
其前後焚燒草榖(騎竒/寄翻)道濟軍乏食不能進由是安頡
司馬楚之等得專力攻滑臺(頡戸/結翻)魏主復使楚兵將軍
王慧龍助之(復扶/又翻)朱脩之堅守數月糧盡與士卒熏䑕
食之辛酉魏克滑臺執脩之及東郡太守申謨(東郡自/漢魏以)
(來治白馬白馬/滑臺之地也)虜獲萬餘人謨鍾之曾孫也(申鍾見九/十五卷晉)
(成帝咸/和五年)　癸酉魏主還平城大饗告廟將帥及百官皆
受賞戰士賜復十年(賞北伐柔然西伐夏南禦宋之功/也將即亮翻帥所類翻復方目翻)
(復勿事也/下復境同)於是魏南鄙大水民多饑死尚書令劉絜言
於魏主曰自頃邊寇内侵戎車屢駕天贊聖明所在克
殄方難既平(難乃/旦翻)皆䝉優錫而郡國之民雖不征討服
勤農桑以供軍國實經世之大本府庫之所資今自山
以東徧遭水害應加哀矜以𢎞覆育(覆敷又翻/下米覆同)魏主從
之復境内一嵗租賦　檀道濟等食盡自厯城引還軍
士有亡降魏者具告之魏人追之衆忷懼將潰(降戸江/翻忷許)
(拱/翻)道濟夜唱籌量沙以所餘少米覆其上(量音良少詩/沼翻下同)
及旦魏軍見之謂道濟資糧有餘以降者為妄而斬之
時道濟兵少魏兵甚盛騎士四合道濟命軍士皆被甲
(被皮/義翻)已白服乘輿引兵徐出魏人以為有伏兵不敢逼
稍稍引退道濟全軍而返青州刺史蕭思話聞道濟南
歸欲委鎮保險(宋青州治/東陽城)濟南太守蕭承之固諫不從
丁丑思話棄鎮犇平昌(平昌縣前漢屬琅邪後漢屬北/海晉太康地志屬城陽惠帝分)
(立平昌郡五代志密州膠/西縣舊曰黔陬置平昌郡)參軍劉振之戍下邳聞之亦
委城走魏軍竟不至而東陽積聚已為百姓所焚(積子/智翻)
(凡指所聚之物曰積/則去聲聚才諭翻)思話坐徵繋尚方　燕王立夫人
慕容氏為王后　庚戌魏安頡等還平城魏主嘉朱脩
之守節妻以宗女(為脩之自北還/張本妻子細翻)初帝之遣到彦之也
戒之曰若北國兵動先其未至徑前入河(先悉/薦翻)若其不
動留彭城勿進及安頡得宋俘魏主始聞其言謂公卿
曰卿輩前謂我用崔浩計為謬驚怖固諫(怖普布翻崔/浩計見上卷)
(元/年)常勝之家始皆自謂踰人至於歸終(歸終謂事/勢究極處)乃不
能及司馬楚之上疏以為諸方已平請大舉伐宋魏主
以兵久勞不許徵楚之為㪚騎常侍(散悉亶翻/騎竒寄翻)以王慧
龍為滎陽太守(魏雖置滎陽太守實以虎牢為重鎮按/魏書宮氏志髙宗太安三年始以諸部)
(䕶軍各為太守蓋是時唯以滎陽太守命王/慧龍至太安三年遂悉改之也守式又翻)慧龍在郡
十年農戰並脩大著聲績歸附者萬餘家帝縱反間于
魏云慧龍自以功髙位下欲引宋人入寇因執司馬楚
之以叛(間古莧翻楚/之時屯潁川)魏主聞之賜慧龍璽書曰劉義隆
畏將軍如虎欲相中害(璽斯氏翻/中竹仲翻)朕自知之風塵之言
想不足介意帝復遣刺客吕𤣥伯刺之(復扶/又翻)曰得慧龍
首封二百戸男賞絹千匹𤣥伯詐為降人(降戸/江翻)求屏人
有所論慧龍疑之使人探其懐得尺刀(屏必郢翻/探吐南翻)𤣥伯
叩頭請死慧龍曰各為其主耳釋之(為于/偽翻)左右諫曰宋
人為謀未已不殺𤣥伯無以制將來慧龍曰死生有命
彼亦安能害我我以仁義為扞蔽又何憂乎遂捨之(史/因)
(慧龍守滎/陽終言之)　夏五月庚寅魏主如雲中　六月乙丑大
赦　夏主殺乞伏暮末及其宗族五百人　夏主畏魏
人之逼擁秦民十餘萬口(秦民所得乞/伏氏之民也)自治城濟河欲
擊河西王䝉遜而奪其地吐谷渾王慕璝遣益州刺史
慕利延寧州刺史拾虔(璝古囬翻延考異曰十六國春/秋作没利  拾虎今從宋書)
帥騎三萬乘其半濟邀擊之執夏主定以歸(赫連氏厯/三主二十)
(六年而滅自是中原及西北之地/一歸于魏矣帥讀曰率騎竒寄翻)沮渠興國被創而死
(沮子余翻被皮/義翻創初良翻)拾虔樹洛干之子也(樹洛干卒於晉安/帝義熈十三年)
　魏之邊吏獲柔然邏者二十餘人魏主賜衣服而遣
之柔然感悦閏月乙未柔然敇連可汗遣使詣魏魏主
厚禮之(邏郎佐翻/使疏吏翻)　魏主遣散騎侍郎周紹來聘(散悉/亶翻)
(騎竒/寄翻)且求昏帝依違答之　荆州刺史江夏王義恭年
寖長欲專政事長史劉湛毎裁抑之遂與湛有隙(宋制/幼王)
(臨州率以長史行府州事事皆決于行事/義恭欲專之而湛不可遂有隙長知兩翻)帝心重湛使
人詰讓義恭且和解之(詰去/吉翻)是時王華王曇首皆卒(卒/子)
(恤/翻)領軍將軍殷景仁素與湛善白帝以時賢零落徵湛
為太子詹事加給事中共叅政事以雍州刺史張邵代
湛為撫軍長史南蠻校尉頃之邵坐在雍州營私畜聚
贓滿二百四十五萬下廷尉當死(永嘉五年邵刺/雍州雍於用翻)左衞
將軍謝述上表陳邵先朝舊勲(武帝討桓𤣥邵白父敞/表獻忠欵又不附劉毅)
宜䝉優貸帝手詔酬納免邵官削爵土述謂其子綜曰
主上矜邵夙誠特加曲恕吾所言謬㑹故特見酬納耳
若此迹宣布則為侵奪主恩不可之大者也使綜對前
焚之帝後謂邵曰卿之獲免謝述有力焉　秋七月己
酉魏主如河西　八月乙酉河西王䝉遜遣子安周入
侍于魏　吐谷渾王慕璝遣侍郎謝太寧奉表于魏請
送赫連定己丑魏以慕璝為大將軍西秦王(璝古/囬翻)　左
僕射臨川王義慶固求解職甲辰以義慶為中書令丹
陽尹如故　九月癸丑魏主還宫庚申加太尉長孫嵩
柱國大將軍(柱國大將/軍始此)以左光祿大夫崔浩為司徒征
西大將軍長孫道生為司空道生性清儉一熊皮鄣泥
數十年不易(類篇馬障泥曰韂韂昌艷/翻蜀註云遮擁泥濘也)魏主使歌工厯
頌羣臣曰智如崔浩㢘若道生　魏主欲選使者詣河
西崔浩薦尚書李順乃以順為太常拜河西王䝉遜為
侍中都督涼州西域羌戎諸軍事太傅行征西大將軍
涼州牧涼王王武威張掖敦煌酒泉西海金城西平七
郡(使疏吏翻王武于/況翻敦徒門翻)冊曰盛衰存亡與魏升降北盡窮
髮南極庸㟭西被崐嶺東至河曲(經典釋文司馬曰窮/髮北極之下無毛之)
(地也按毛草也地理書云山以草木為髪庸魏興上庸/之地㟭㟭山也崑嶺謂崑崙河曲朔方之河曲也㟭與)
(岷同被/皮義翻)王實征之以夾輔皇室置將相羣卿百官承制
假授建天子旌旗出入警蹕如漢初諸侯王故事　壬
申魏主詔曰今二寇摧殄將偃武修文理廢職舉逸民
范陽盧𤣥博陵崔綽趙郡李靈河間邢穎勃海髙允廣
平游雅太原張偉等皆賢雋之胄冠冕周邦(周當/作州)易曰
我有好爵吾與爾縻之(易中孚九/二爻辭)如𤣥之比者盡敇州
郡以禮𤼵遣遂徵𤣥等及州郡所遣至者數百人差次
叙用崔綽以母老固辭𤣥等皆拜中書博士𤣥諶之曾
孫(晉永嘉之後盧諶展轉于石氏之/間冉閔之敗逆死於兵諶氏壬翻)靈順之從父兄也
(從才/用翻)𤣥舅崔浩毎與𤣥言輒歎曰對子真使我懐古之
情更深(盧𤣥字/子真)浩欲大整流品明辨姓族𤣥止之曰夫
創制立事各有其時樂為此者詎有㡬人宜加三思(樂/音)
(洛三息/暫翻)浩不從由是得罪于衆　初魏昭成帝始制法
令(什翼犍諡/昭成帝)反逆者族其餘當死者聽入金馬贖罪殺
人者聽與死家牛馬塟具以平之盜官物一備五私物
一備十(備陪償也今/人多云陪備)四部大人共坐王庭決辭訟無繫
訊連逮之苦境内安之太祖入中原(道武帝廟/號太祖)患前代
律令峻宻命三公郎王徳刪定務崇簡易(事見一百十/卷晉安帝隆)
(安二年易/以䜴翻)季年被疾刑罰濫酷(事見一百十一卷晉安/帝隆安四年被皮義翻)
太宗承之吏文亦深(明元帝廟/號太祖)冬十月戊寅世祖命崔
浩更定律令除五嵗四嵗刑增一年刑巫蠱者負羖羊
抱犬沈諸淵(羖果五翻説文夏羊壯曰羖/一説羖䍽羊也沈持林翻)初令官階九
品者得以官爵除刑(漢官以石秩為差魏/晉始定品秩之次)婦人當刑而
孕産後百日乃決闕左懸登聞鼔以達寃人(禹令有獄/訟者揺鞀)
(周禮左嘉石以平罷民皆所以達幽枉也登/聞鼓令負寃者得詣闕檛鼔登時上聞也)　魏主如
漠南十一月丙辰北部敇勒莫弗庫若干(髙車酋長謂/之莫弗  考)
(異曰後魏書北史本紀皆作敇勒鄧淵/傳皆作髙車按髙車即敇勒别名也)帥所部數萬騎
驅鹿數百萬頭詣魏主行在(帥讀曰率/騎竒寄翻)魏主大獵以賜
從官(從才/用翻)十二月丁丑還宫　是嵗涼王改元義和
林邑王范陽邁寇九徳交州兵擊却之(九徳郡古越裳/氏國隋唐為驩)
(州/)
九年春正月丙午魏主尊保太后竇氏為皇太后(尊保/母為)
(毋非/禮也)立貴人赫連氏為皇后子晃為皇太子大赦改元
延和　燕王立慕容后之子王仁為太子　三月庚戌
衞將軍王𢎞進位太保加中書監丁巳征南大將軍檀
道濟進位司空還鎮尋陽(道濟自厯城還師至建/康復使之還鎮尋陽)　壬
申吐谷渾王慕璝送赫連定于魏魏人殺之慕璝上表
曰臣俘擒僣逆獻捷王府爵秩雖崇而土不增廓車旗
既飾而財不周賞願垂鑒察魏主下其議(下戸/嫁翻)公卿以
為慕璝所致唯定而已塞外之民皆為己有而貪求無
厭不可許也(厭於/鹽翻)魏主乃詔曰西秦王所得金城枹罕
隴西之地(枹音/膚)朕即與之乃是裂土何須復廓(復扶/又翻)西
秦欵至綿絹隨使疏數臨時增益非一賜而止也(使疎/吏翻)
(下同疏與疎/同數所角翻)自是慕璝貢使至魏者稍簡　魏方士祁
纎奏改代為萬年代尹為萬年尹以代令為萬年令崔
浩曰昔太祖應天受命兼稱代魏以法殷商(帝嚳都亳/子契受封)
(于商自契至湯八遷湯始都亳從/先王居謂之亳殷故兼稱殷商)國家積徳當享年萬
億不待假名以為益也纎之所聞皆非正義宜復舊號
魏主從之　夏五月壬申華容文昭公王𢎞卒𢎞明敏
有思致而輕率少威儀性褊隘好折辱人人以此少之
(思相吏翻少詩沼翻褊方/緬翻好呼到翻折之舌翻)雖貴顯不營財利及卒家無
餘業帝聞之特賜錢百萬米千斛　魏主治兵于南郊
謀伐燕(治直/之翻)　帝遣使者趙道生聘于魏　六月戊寅
司徒南徐州刺史彭城王義康改領揚州刺史(王𢎞卒/義康始)
(領揚/州)　詔分青州置冀州(宋冀州領廣川平原清河樂/陵魏郡河間頓丘髙陽勃海)
(九郡皆僑置/於河濟間)治厯城　吐谷渾王慕璝遣其司馬趙叙
入貢且來告捷(告擒赫連定之/捷也璝古囬翻)　庚寅魏主伐燕命太
子晃錄尚書事時晃纔五嵗又遣左僕射安原建寧王
崇等屯漠南以備柔然　辛夘魏主遣㪚騎常侍鄧穎
來聘　乙未以吐谷渾王慕璝為都督西秦河沙三州
諸軍事征西大將軍西秦河二州刺史進爵隴西王且
命慕璝悉歸南方將士先没於夏者得百五十餘人(劉/義)
(真之敗没/于夏者)又加北秦州刺史楊難當征西將軍難當以
兄子保宗為鎮南將軍鎮宕昌(宕昌隋唐為宕州/之地宕徒浪翻)以其
子順為秦州刺史守上邽保宗謀襲難當事泄難當囚
之　壬寅以江夏王義恭為都督南兖等六州諸軍事
開府儀同三司南兖州刺史臨川王義慶為都督荆雍
等七州諸軍事荆州刺史(雍於/用翻)竟陵王義宣為中書監
衡陽王義季為南徐州刺史初髙祖以荆州居上流之
重土地廣逺資實兵甲居朝廷之半故遺詔令諸子居
之上以義慶宗室令美且烈武王有大功于社稷(臨川/王道)
(規諡烈/武王)故特用之　秋七月己未魏主至濡水(水經濡/水自塞)
(外來過遼西令支肥如海陽/等縣而入于海濡乃官翻)庚申遣安東將軍奚斤𤼵
幽州民及密雲丁零萬餘人(魏收曰道武帝皇始二年/置密雲郡密雲縣治提攜)
(城本漢厗奚縣地/孟康曰厗音題)運攻具出南道㑹和龍魏主至遼西
燕王遣其侍御史崔聘奉牛酒犒師己巳魏主至和龍
　庚午以領軍將軍殷景仁為尚書僕射太子詹事劉
湛為領軍將軍　益州刺史劉道濟粹之弟也信任長
史費謙别駕張熙等聚歛興利(費扶/沸翻)傷政害民立官冶
禁民鼓鑄而貴賣鐵器商賈失業吁嗟滿路(歛力瞻翻/賈音古)
流民許穆之變姓名稱司馬飛龍自云晉室近親往依
氐王楊難當難當因民之怨資飛龍以兵使侵擾益州
飛龍招合蜀人得千餘人攻殺巴興令(沈約曰巴興令/徐志不註置立)
(疑李氏所立屬遂寧郡宋白曰晉永初十一/年置巴興縣西魏改曰長江縣唐屬遂州)逐隂平太
守(晉孝武帝泰始中置隂平郡至武帝永初間又分為/南隂平北隂平此南隂平也隋併南隂平入雒縣宋)
(白曰文州古隂平也戰國氐羌所據漢為隂平道魏晉/為隂平郡隂平縣永嘉末太守玉鑒以郡降李雄晉人)
(於是悉流移於蜀漢其氐羌並屬楊茂搜此郡不復預/受正朔故南史諸志悉無所錄其晉人流寓於蜀者仍)
(於益州立南北二隂平寓于漢中者亦於梁州立/南北二隂平今劍州隂平縣益州之北隂平郡也)道濟
遣軍擊斬之道濟欲以五城人帛氐奴梁顯為叅軍督
護(孫愐曰/帛姓也)費謙固執不與氐奴等與鄉人趙廣構扇縣
人詐言司馬殿下猶在陽泉山中聚衆得數千人引向
廣漢(沈約曰蜀分緜竹立陽泉縣/屬廣漢郡隋復併入緜竹)道濟叅軍程展㑹治
中李抗之將五百人擊之皆敗死巴西人唐頻聚衆應
之趙廣等進攻涪城陷之(將即亮翻/涪音浮)於是涪陵江陽遂
寧諸郡守皆棄城走蜀土僑舊俱反(沈約曰遂寧郡永/初郡國志有之疑)
(晉末分廣漢所立唐為遂/州守手又翻下太守同)　燕石城太守李崇等十郡
降于魏(石城縣前漢屬右北平燕分置石城郡魏真君/八年置建徳郡於白狼以石城為縣屬焉降户)
(江/翻)魏主發其民三萬穿圍塹以守和龍崇績之子也(李/績)
(見一百卷晉穆帝升/平四年塹七艷翻)八月燕王使數萬人出戰魏昌黎
公丘等擊破之(公丘之下/當有漏字)死者萬餘人燕尚書髙紹帥
萬餘家保羌胡固(帥讀/曰率)辛巳魏主攻紹斬之平東將軍
賀多羅攻帶方撫軍大將軍永昌王健攻建徳驃騎大
將軍樂平王丕攻冀陽皆拔之九月乙夘魏主引兵西
還徙營丘成周遼東樂浪帶方𤣥菟六郡民三萬家於
幽州(五代志曰後魏置營州於和龍城領建徳冀陽遼/東樂浪營丘等郡龍城大興永樂帶方定荒石城)
(廣都陽武襄平新昌平剛栁城富平等縣蓋燕國自慕/容以來分置郡縣於遼西其後或省或併為郡為縣皆)
(不可攷如𤣥菟郡亦當置於遼西也驃匹/妙翻騎竒寄翻樂浪音洛琅菟同都翻)燕尚書郭淵
勸燕王送欵獻女於魏乞為附庸燕王曰負舋在前結
忿已深降附取死不如守志更圖也(舋許覲翻/降戸江翻)魏主之
圍和龍也宿衞之士多在戰陳(陳與/陣同)行宫人少雲中鎮
將朱脩之謀與南人襲殺魏主因入和龍浮海南歸以
告冠軍將軍毛脩之毛脩之不從乃止(少詩沼翻將即/亮翻冠古玩翻)
既而事泄朱脩之逃奔燕魏人數伐燕(數所/角翻)燕王遣脩
之南歸求救脩之汎海至東萊遂還建康拜黄門侍郎
　趙廣等進攻成都劉道濟嬰城自守賊衆屯聚日久
不見司馬飛龍欲散去廣懼將三千人及羽儀詣陽泉
寺(以羽為儀/故曰羽儀)詐云迎飛龍至則謂道人枹罕程道養曰
(枹音/膚)汝但自言是飛龍則坐享富貴不則㫁頭(㫁丁/管翻)道
養惶怖許諾(怖普/布翻)廣乃推道養為蜀王車騎大將軍益
梁二州牧改元泰始備置百官以道養弟道助為驃騎
將軍長沙王鎮涪城趙廣帛氐奴梁顯及其黨張尋嚴
遐皆為將軍奉道養還成都衆至十餘萬四面圍城使
人謂道濟曰但送費謙張熙來我輩自解去道濟遣中
兵叅軍裴方明任浪之各將千餘人出戰皆敗還(任音/壬)
　冬十一月乙巳魏主還平城　壬子以少府中山甄
法崇為益州刺史(代劉道濟也/甄之人翻)　初燕王嫡妃王氏生
長樂公崇崇於兄弟為最長(樂音洛最/長知兩翻)及即位立慕容
氏為王后王氏不得立又黜崇使鎮肥如(燕以幽州刺/史鎮肥如遼)
(西之/地也)崇母弟廣平公朗樂陵公邈相謂曰今國家將亡
人無愚智皆知之王復受慕容后之譛(復扶/又翻)吾兄弟死
無日矣乃相與亡奔遼西説崇使降魏崇從之㑹魏主
使給事郎王徳招崇(給事郎北史作給事中説/輸芮翻降戸江翻下同)十二月
己丑崇使邈如魏請舉郡降燕王聞之使其將封羽圍
崇於遼西(將即亮/翻下同)　魏主徵諸名士之未仕者州郡多
逼遣之魏主聞之下詔令守宰以禮申諭(申重也重直/龍翻守式又)
(翻/)任其進退毋得逼遣　初帝以少子紹為廬陵孝獻
王嗣(義真諡曰孝/獻少詩照翻)以江夏王義恭子朗為營陽王嗣庚
寅封紹為廬陵王朗為南豐縣王　裴方明等復出撃
程道養營破之(復扶又翻下衆/復豈復順復同)焚其積聚(積子賜翻/聚才諭翻)賊
黨江陽楊孟子將千餘人屯城南(江陽隋併入/陽州隆山縣)叅軍梁
雋之統南樓投書説諭孟子邀使入城見劉道濟道濟
板為主簿克期討賊趙廣知其謀孟子懼將所領奔晉
原晉原太守文仲興與之同拒守趙廣遣帛氐奴攻晉
原破之(李雄分蜀郡為漢原郡晉穆帝更名晉原郡治/江原縣唐為蜀州晉原縣宋白曰晉原縣本漢)
(江原縣地李雄立江原郡晉改為多/融縣又改晉原以縣界晉原山為名)仲興孟子皆死裴
方明復出擊賊屢戰破之賊遂大潰程道養收衆得七
千人還廣漢趙廣别將五千餘人還涪城先是張熈説
道濟糶倉榖(先悉薦翻/説輸芮翻)故自九月末圍城至十二月糧
儲俱盡方明將二千人出城求食為賊所敗(敗補/邁翻)單馬
獨還賊衆復大集方明夜縋而上(縋馳偽翻/上時掌翻)道濟為設
食(為于偽翻/下㣲為同)涕泣不能食道濟曰卿非大丈夫小敗何
苦賊勢既衰臺兵垂至但令卿還何憂于賊即減左右
以配之賊於城外揚言云方明已死城中大恐道濟夜
列炬火出方明以示衆衆乃安道濟悉出財物於北射
堂令方明募人時城中或傳道濟已死莫有應者梁携
之説道濟遣左右給使三十餘人出外(梁携之蓋即梁/雋之携字悞也)
且告之曰吾病小損各聽歸家休息給使既出城中乃
安應募者日有千餘人　初晉謝混上晉陵公主(晉陵/公主)
(晉孝武/之女)混死(見一百十六卷晉/安帝義熙八年)詔公主與謝氏絶婚公
主悉以混家事委混從子𢎞微(從才/用翻)混仍世宰輔僮僕
千人唯有二女年數嵗𢎞微為之紀理生業一錢尺帛
有文簿(為于/偽翻)九年而髙祖即位公主降號東鄉君聽還
謝氏入門室宇倉廩不異平日田疇墾闢有加于舊東
鄉君歎曰僕射平生重此子可謂知人僕射為不亡矣
(混仕晉為尚/書左僕射)親舊見者為之流涕是嵗東鄉君卒(為于/偽翻)
(卒子/恤翻)公私咸謂貲財宜歸二女田宅僮僕應屬𢎞微𢎞
微一無所取自以私祿塟東鄉君混女夫殷叡好樗蒲
(好呼/到翻)聞𢎞微不取財物乃奪其妻妹及伯母兩姑之分
以還戲責(分扶問翻責如/字又讀曰債)内人皆化𢎞微之讓一無所
争或譏之曰謝氏累世財産充殷君一朝戲責理之不
允莫此為大卿視而不言譬棄物江海以為㢘耳設使
立清名而令家内不足亦吾所不取也𢎞微曰親戚争
財為鄙之甚今内人尚能無言豈可導之使争乎分多
共少不至有乏身死之後豈復見闗也　秃髮保周自
涼奔魏(保周奔涼見一百十六/卷晉安帝義熙十年)魏封保周為張掖公
魏李順復奉使至涼(復扶又翻/使疏吏翻)涼王䝉遜遣中兵校郎
楊定歸謂順曰年衰多疾腰髀不隨不堪拜伏比三五
日消息小差當相見(比必寐/翻及也)順曰王之老疾朝廷所知
豈得自安不見詔使明日䝉遜延順入至庭中䝉遜箕
坐應几無動起之狀(師古曰謂伸兩脚而坐/其形如箕隠於靳翻)順正色大
言曰不謂此叟無禮乃至于此今不憂覆亡而敢陵侮
天地䰟魄逝矣何用見之握節將出涼王使定歸追止
之曰太常既雅恕衰疾(雅素/也)傳聞朝廷有不拜之詔是
以敢自安耳順曰齊桓公九合諸侯一匡天下周天子
賜胙命無下拜桓公猶不敢失臣禮下拜登受(齊桓公/合諸侯)
(于葵丘王使宰孔賜胙齊矦將下拜孔曰天子以伯舅/耄老加勞賜一級無下拜對曰天威不違顔咫尺小白)
(余敢貪天子之命無下拜恐隕越于/下以為天子羞敢不下拜下拜登受)今王雖功高未如
齊桓朝廷雖相崇重未有不拜之詔而遽自偃蹇此豈
社稷之福邪䝉遜乃起拜受詔使還魏主問以涼事順
曰䝉遜控制河右踰三十年(晉安帝隆安五年䝉遜殺/段業篡有其國至是三十)
(一/年)經涉艱難粗識機變(粗坐/五翻)綏集荒裔羣下畏服雖不
能貽厥孫謀猶足以終其一世然禮者徳之輿敬者身
之基也䝉遜無禮不敬以臣觀之不復年矣(復扶又翻/言其死在)
(朝/夕)魏主曰易世之後何時當滅順曰䝉遜諸子臣畧見
之皆庸才也如聞敦煌太守牧犍器性粗立(敦徒門翻/犍居言翻)
繼䝉遜者必此人也然比之於父皆云不及此殆天之
所以資聖明也(遜考異曰後魏書順初奉冊拜沮渠䝉/  為涼州牧即有䝉遜不拜及順使還)
(論牧犍事南史順冊拜䝉遜還拜都督四州長安鎮都/大將徵為四部尚書加常侍延和初使涼始有不拜等)
(事今據順云不復周矣明年䝉遜死/帝曰卿言䝉遜死騐矣故從南史)魏主曰朕方有事
東方(謂方圖/燕也)未暇西略如卿所言不過數年之外不為
晩也初罽賓沙門曇無䜟自云能使鬼治病且有袐術
(北史曰曇無䜟自云能使鬼療病令婦人多/子罽音計曇徒含翻䜟楚譛翻治直之翻)涼王䝉遜
甚重之謂之聖人諸女及子婦皆往受術魏主聞之使
李順往徵之䝉遜留不遣仍殺之魏主由是怒涼䝉遜
荒淫猜虐羣下苦之(為魏滅/涼張本)
十年春正月乙夘魏主遣永昌王健督諸軍救遼西(以/馮)
(崇被/圍也)　己未大赦　丙寅魏以樂安王範為都督秦雍
等五州諸軍事衞大將軍開府儀同三司長安鎮都大
將(都大將又在鎮大將之上/雍於用翻將即亮翻下同)魏主以範年少(少詩/沼翻)更選
舊徳平西將軍崔徽征北大將軍鴈門張黎為之副共
鎮長安徽宏之弟也(崔宏崔浩/之父也)範謙恭寛惠徽務敦大
體黎清約公平政刑簡易(易以/豉翻)輕傜薄賦闗中遂安
二月庚午魏主以馮崇為都督幽平東夷諸軍事車騎
大將軍幽平二州牧封遼西王錄其國尚書事食遼西
十郡承制假授尚書刺史征虜以下官(自征虜以下雜/號將軍皆得假)
(授騎竒/寄翻)　魏平涼休屠征西將軍金崖(句㫁屠/直於翻)羌涇州
刺史狄子玉(魏置涇州于安/定郡治臨涇城)與安定鎮將延普争權崖
子玉舉兵攻普不克退保胡空谷(即胡空/堡之地)魏主以虎牢
鎮大將陸俟為安定鎮大將擊崖等皆擒之魏主徵陸
俟為散騎常侍出為懐荒鎮大將(懐荒鎮魏降髙車所/置六鎮之一也散悉)
(亶翻騎/竒寄翻)未期嵗髙車諸莫弗訟俟嚴急無恩復請前鎮
將郎孤(復扶又翻下/無復將復同)魏主徵俟還以孤代之俟既至言
于帝曰不過期年郎孤必敗髙車必叛(期讀/曰朞)帝怒切責
之使以建業公歸第明年諸莫弗果殺郎孤而叛帝大
驚立召俟問之曰卿何以知其然也俟曰髙車不知上
下之禮故臣臨之以威制之以法欲以漸訓導使知分
限(分扶/問翻)而諸莫弗惡臣所為(惡烏/路翻)訟臣無恩稱孤之美
臣以罪去孤獲還鎮悦其稱譽(譽音/余)益收名聲專用寛
恕待之無禮之人易生驕慢(易以/豉翻)不過朞年無復上下
孤所不堪必將復以法裁之如此則衆心怨懟必生禍
亂矣(魏裴潜去代郡而烏桓/叛事亦如此懟直類翻)帝笑曰卿身雖短思慮何
長也即日復以為散騎常侍　壬午魏主如河西遣兼
散騎常侍宋宣來聘且為太子晃求婚(為于/偽翻)帝依違答
之　劉道濟卒梁儁之裴方明等密埋其尸於齋後詐
為道濟教命以答籖疏雖其母妻亦不知也程道養于
毁金橋登壇郊天方明將三千人出擊之(將即亮/翻下同)道養
等大敗退保廣漢荆州刺史臨川王義慶以巴東太守
周籍之督巴西等五郡諸軍事將二千人救成都　三
月亡人司馬天助降於魏自稱晉㑹稽世子元顯之子
(降戸江翻/㑹工外翻)魏人以為青徐二州刺史東海公　壬子魏
主還宫　趙廣等自廣漢至郫(郫縣自漢以來屬蜀/郡師古曰郫音疲)連
營百數周籍之與裴方明等合兵攻郫克之進擊廣等
于廣漢廣等走還涪及五城(涪音/浮)夏四月戊寅始發劉
道濟䘮　帝聞梁南秦二州刺史甄法䕶刑政不治(甄/之)
(人/翻)失氐羌之和乃自徒中起蕭思話為梁南秦二州刺
史(按考異曰思話傳云楊難當寇漢中乃用思話/  本紀及氏胡傳難當寇漢中皆在十一月)法䕶
法崇之兄也　涼王䝉遜病甚國人共議以世子菩提
幼弱立菩提之兄敦煌太守牧犍為世子加中外都督
大將軍錄尚書事(菩薄乎翻犍居言翻後考異曰宋書/十六國春秋作茂䖍  魏書紀傳作)
(牧犍今/從之)䝉遜卒諡曰武宣王廟號太祖牧犍即河西王
位大赦改元永和立子封壇為世子加撫軍大將軍錄
尚書事遣使請命于魏牧犍聰頴好學(使疏吏翻/好呼到翻)和雅
有度量故國人立之先是魏主遣李順迎武宣王女為
夫人(先悉/薦翻)㑹卒牧犍稱先王遺意遣左丞宋繇送其妹
興平公主于魏拜右昭儀(李延夀曰魏主/增置左右昭儀)魏主謂李順
曰卿言䝉遜死今則驗矣又言牧犍立何其妙哉朕克
涼州亦當不逺於是賜絹千匹廏馬一乘(乘繩/證翻)進號安
西將軍寵待彌厚政事無巨細皆與之叅議(李順以言/中見寵待)
(而亦以為涼隠受誅/為臣之不易也如此)遣順拜牧犍都督涼沙河三州西
域羌戎諸軍事車騎將軍開府儀同三司涼州刺史河
西王(騎竒/寄翻)以宋繇為河西王右相牧犍以無功受賞留
順上表乞安平一號(謂若安西將軍若/平西將軍乞一號)優詔不許牧犍
尊敦煌劉昞為國師(敦徒/門翻)親拜之命官屬以下皆北面
受業　五月己亥魏主如山北(武周山/之北也)　林邑王范陽
邁遣使入貢求領交州(使疏/吏翻)詔答以道逺不許　裴方
明進軍向涪城破張尋唐頻擒程道助斬嚴遐于是趙
廣等皆奔散　六月魏永昌王健左僕射安原督諸軍
擊和龍將軍樓㪍别將五千騎圍凡城(魏書官氏志内/入諸姓賀樓氏)
(改為樓氏將/即亮翻下同)燕守將封羽以凡城降(降戸江/翻下同)收其三千
餘家而還　辛巳魏人𤼵秦雍兵一萬築小城於長安
城内(雍於/用翻)　秋八月馮崇上表請説降其父(説輸/芮翻)魏主
不聽　九月益州刺史甄法崇至成都收費謙誅之(費/扶)
(沸/翻)程道養張尋將二千餘家逃入郪山(廣漢郪縣之山/也師古曰郪音)
(妻又音/于私翻)餘黨各擁衆藏竄山谷時出為寇不絶　戊午
魏主遣兼大鴻臚崔賾持節拜氐王楊難當為征南大
將軍開府儀同三司秦梁二州牧南秦王賾逞之子也
(崔逞自燕歸魏以侮慢為/魏主珪所殺賾士革翻)　楊難當因蕭思話未至甄
法䕶將下舉兵襲梁州破白馬獲晉昌太守張範(白馬/戊在)
(沔水北即陽平闗晉桓温平蜀以/巴漢流人立晉昌郡于上庸之西)敗法䕶叅軍魯安期
等(敗補/邁翻)又攻葭萌獲晉夀太守范延朗(晉孝武太元十/五年梁州刺史)
(周馥表分梓潼立晉夀郡/古葭萌之地也葭音家)冬十一月丁未法䕶棄城犇
洋川之西城(後魏方立洋川郡于漢中之西鄉縣此蓋/因其地有洋水故謂之洋川洋音祥又如)
(字/)難當遂有漢中之地以其司馬趙溫為梁秦二州刺
史　甲寅魏主還宫　十一月己巳魏大赦　辛未魏
主如隂山之北　魏寧朔將軍盧𤣥來聘　前祕書監
謝靈運好為山澤之遊(五年靈運免官故/曰前好呼到翻)窮幽極險從
者數百人(從才/用翻)伐木開徑百姓驚擾以為山賊㑹稽太
守孟顗與靈運有隙(㑹工外翻/顗魚豈翻)表其有異志𤼵兵自防
靈運詣闕自陳上以為臨川内史靈運遊放自若廢棄
郡事為有司所糾是嵗司徒遣使隨州從事鄭望生收
靈運(使疏吏翻望生/蓋為江州從事)靈運執望生興兵逃逸作詩曰韓
亡子房奮秦帝魯連恥(靈運自以世為晉臣故賦是詩/子房事見七卷秦始皇二十九)
(年魯連事/見考異)追討擒之廷尉奏靈運率衆反叛論正斬刑
上愛其才欲免官而已彭城王義康堅執謂不宜恕乃
降死一等徙廣州久之或告靈運令人買兵器結健兒
欲于三江口簒取之不果(水經温水出䍧柯夜郎縣東/至欝林廣欝縣為欝水灕水)
(出陽海山南過蒼梧荔浦縣又南至廣信縣入于欝封/水出臨賀郡馮乘縣西牛屯山西南流入廣信縣南流)
(注于欝水此蓋三水所/㑹之地謂之三江口)詔於廣州棄市靈運恃才放逸
多所陵忽故及於禍　魏立徐州於外黄以刁雍為刺
史(雍於/用翻)
十一年春正月戊戌燕王遣使請和於魏(使疏/吏翻)魏主不
許　楊難當以克漢中告捷于魏送雍州流民七千家
於長安(雍於/用翻)蕭思話至襄陽遣横野司馬蕭承之為前
驅(思話時以横野將軍鎮/梁州以承之為司馬)承之縁道收兵得千人進據
磝頭(水經註漢水逕黄金南東流厯/敖頭魏興安康縣治磝敖同音)楊難當焚掠漢中
引衆西還留趙溫守梁州又遣其魏興太守薛健據黄
金山思話遣隂平太守蕭坦攻鐵城戍拔之(黄金山註/見七十四)
(卷魏邵陵厲公正始五年水經註鐵城與/黄金戍相對一城在山上一城在山下)　二月趙温
薛健與其馮翊太守蒲甲子合攻坦營坦擊破之溫等
退保西水(水經註西/水作酉水)臨川王義慶遣龍驤將軍裴方明
將三千人助承之(驤思將翻將/即亮翻下同)拔黄金戍而據之溫棄
州城退據小城健甲子退保下桃城思話繼至與承之
共擊趙溫等屢破之行叅軍王靈濟别將出洋川攻南
城拔之(沈約曰譙縱滅梁州刺史還治漢中之苞中縣/所謂南城也余考前史漢中郡無苞中縣意即)
(褒中縣蓋因語近而字遂訛也褒/中縣在南鄭西南故謂之南城)擒其守將趙英南城
空無所資靈濟引兵還與承之合　魏主以西海公主
妻柔然敇連可汗(妻七細翻可從/入聲汗音寒)又納其妹為夫人遣
潁川王提往逆之丁夘敇連遣其異母兄秃鹿傀送妹
并獻馬二千匹(傀公/回翻)魏主以其妹為左昭儀提曜之子
也　辛夘魏主還宫三月甲寅復如河西(復扶/又翻)　楊難
當遣其子和將兵與蒲甲子等共撃蕭承之相拒四十
餘日圍承之數十重短兵接弓矢無所復施氐悉衣犀
甲戈矛所不能入(重直龍翻復扶又翻下可復同衣於/既翻周禮考工記犀甲夀百年以牛)
(皮為/之)承之㫁矟長數尺以大斧椎之一矟輒貫數人(㫁/丁)
(管翻矟色角/翻長直亮翻)氐不能當燒營走據大桃閏月承之等追
擊之至南城氐敗走斬獲甚衆悉收漢中故地置戍于
葭萌水(水經註白水出臨洮縣西南西傾山東南流至/葭萌縣北因謂之葭萌水水有津闗即所謂白)
(水闗/也)初桓希既敗(希敗見一百十三卷/晉安帝元興三年)氐王楊盛據漢
中梁州刺史范元之傅歆皆治魏興(治直/之翻)唯得魏興上
庸新城三郡及索邈為刺史(見一百十六卷晉安帝/義熙九年索昔各翻)乃
治南城至是南城為氐所焚不可復固蕭思話徙鎮南
鄭(自此梁州/治南鄭)　甲戌赫連昌叛魏西走丙子河西候將
格殺之(此河西五原河西也候/將斥候將也將即亮翻)魏人并其羣弟誅之
己夘魏主還宫　辛巳燕王遣尚書髙顒上表稱藩請
罪于魏(顒魚/容翻)乞以季女充掖庭魏主乃許之徵其太子
王仁入朝燕王送魏使者于什門還平城(朝直遥翻使/疏吏翻下同)
什門在燕二十一年不屈節(什門使燕見一百十六卷/晉安帝義熙十年  考異)
(曰後魏書節義傳云什門在燕厯二十四年按後魏本/紀神瑞元年八月遣于什門招諭馮䟦至此年二十一)
(年矣若二十四年乃在太延/三年而太延二年馮氏亡矣)魏主下詔褒稱以比蘇武
拜治書御史(治直/之翻)賜羊千口帛千匹策告宗廟頒示天
下　戊子休屠金當川圍魏隂密(隂密縣漢晉屬安定/郡魏收志屬平涼郡)
(括地志隂密故城在涇/州鷄觚縣西屠直於翻)夏四月乙未魏征西大將軍常
山王素擊之丁未魏主行如河西壬戍獲當川斬之
甄法䕶坐委鎮賜死于獄(甄之/人翻)楊難當遣使奉表謝罪
帝下詔赦之　河西王牧犍遣使上表告嗣位戊寅詔
以牧犍為都督涼秦等四州諸軍事征西大將軍涼州
刺史河西王(犍居/言翻)　六月甲辰魏主還宮　燕王不遣
太子質魏(質音/致)散騎常侍劉滋諫曰(散悉亶翻/騎竒寄翻)昔劉禪
有重山之險孫皓有長江之阻皆為晉擒(劉禪事見七/十八卷魏元)
(帝景元四年孫浩事見七十九/卷晉武帝太康元年重直龍翻)何則疆弱之勢異也今
吾弱於呉蜀而魏彊於晉不從其欲將有危亡之禍願
亟遣太子而修政事撫百姓收離㪚賑饑窮勸農桑省
賦役社稷猶庻㡬可保燕王怒殺之辛亥魏主遣撫軍
大將軍永昌王健等伐燕收其禾稼徙民而還(還從宣/翻又如)
(字/)　秋七月壬午魏主如美稷遂至隰城(隰城縣自漢/以來屬西河)
(郡劉昫曰汾州西河縣漢美稷縣隋為隰城縣上/元元年更名西河蓋二縣皆併于汾州西河縣矣)命陽
平王它督諸軍擊山胡白龍于西河(山胡即稽胡一日/步落稽蓋匈奴别)
(種劉元海五部之苗裔也或云山戎赤狄之後自離/石以西安定以東方七八百里居山谷間種落繁熾)它
熙之子也(陽平王熙見一百十/九卷武帝永初二年)魏主輕山胡日引數十
騎登山臨視之(騎竒/寄翻)白龍伏壯士十餘處掩擊之魏主
墜馬㡬為所擒(㡬居/希翻)内入行長代人陳建以身扞之(内/入)
(行長魏官也蓋選勇力之士入直禁中行長則其部帥/也魏書官氏志次南諸姓侯莫陳氏改為陳氏行户剛)
(翻長知/兩翻)大呼奮擊殺胡數人身被十餘創(呼火故翻/被皮義翻)魏
主乃免九月戊子大破胡衆斬白龍屠其城冬十月甲
午魏人破白龍餘黨于五原誅數千人以其妻子賜將
士十一月魏主還宫十二月甲辰復如雲中(復扶/又翻)
十二年春正月己未朔日有食之　辛酉大赦　辛未
上祀南郊　燕王數為魏所攻(數所/角翻)遣使詣建康稱藩
奉貢癸酉詔封為燕王江南謂之黄龍國(以其都和龍/也今北國以)
(和龍為/黄龍府)　甲申魏大赦改元太延　有老父投書於敦
煌東門(敦徒/門翻)求之不獲書曰涼王三十年若七年河西
王牧犍以問奉常張慎對曰昔虢之將亡神降于莘(左/傳)
(莊公三十二年有神降于莘虢公使祝應宗區史嚚享/焉神賜之土田史嚚曰虢其亡乎吾聞之國將興聽於)
(民將亡聽于神神聰眀正直而壹者也依人而行虢多/涼徳其何土之能得後七年晉滅虢犍居言翻虢古百)
(翻/)願陛下崇徳脩政以享三十年之祚若盤于遊田荒
于酒色臣恐七年將有大變牧犍不悦(史言涼/之將亡)　二月
丁未魏主還宫　三月癸亥燕王遣大將湯燭入貢於
魏(將即/亮翻)辭以太子王仁有疾故未之遣　領軍將軍劉
湛與僕射殷景仁素善湛之入也景仁實引之(見上/八年)湛
既至以景仁位遇本不踰已而一旦居前意甚憤憤俱
被時遇以景仁專管内任謂為間已(被皮義翻/間古莧翻)猜隙漸
生知帝信仗景仁不可移奪時司徒義康專秉朝權(朝/直)
(遙翻/下同)湛嘗為義康上佐(見一百十九卷/武帝永初元年)遂委心自結欲
因宰相之力以囬上意傾黜景仁獨當時務夏四月己
巳帝加景仁中書令中䕶軍即家為府湛加太子詹事
湛愈憤怒使義康毁景仁于帝帝遇之益隆景仁對親
舊歎曰引之令入入便噬人乃稱疾解職表疏累上(上/時)
(掌/翻)帝不許使停家養病湛議遣人若刼盜者於外殺之
以為帝雖知當有以解之不能傷義康至親之愛帝微
聞之遷䕶軍府于西掖門外使近宫禁(近其/靳翻)故湛謀不
行義康僚屬及諸附麗湛者潜相約勒無敢厯殷氏之
門彭城王主簿沛郡劉敬文父成未悟其機詣景仁求
郡敬文遽往謝湛曰老父悖耄遂就殷鐵干祿(鐵景仁/小字也)
(悖蒲/内翻)由敬文闇淺上負生成闔門慙懼無地自處(史言/劉湛)
(怙權時輩諂事/之處昌吕翻)唯後將軍司馬庾炳之遊二人之間皆
得其歡心而密輸忠於朝廷景仁卧家不朝謁帝常使
炳之銜命往來湛不疑也(為後廢義康/誅湛張本)炳之登之之弟
也(庾登之見一百二/十卷元嘉三年)　燕王遣右衞將軍孫徳來乞師
　五月庚申魏主進宜都公穆夀爵為王汝隂公長孫
道生為上黨王宜城公奚斤為恒農王(奚斤先封宜城/王以罪降為公)
(魏顯祖諱𢎞乃改𢎞農為恒農史以/後來郡名書之長知兩翻恒户登翻)廣陵公樓伏連為
廣陵王加夀征東大將軍夀辭曰臣祖父崇所以得効
功前朝流福於後者由梁眷之忠也(事見一百六卷晉/孝武太元十年)
今眷元勲未錄而臣獨奕世受賞心實愧之魏主悦求
眷後得其孫賜爵郡公夀觀之子也(穆觀見一百十九/卷武帝永初三年)
　龜兹疏勒烏孫悦般渇槃陁鄯善焉耆車師粟持九
國入貢于魏(龜兹疏勒烏孫鄯善焉耆車師漢時舊國/也悦般國在烏孫西北去代一萬九百三)
(十里其先北匈奴之部落為竇憲所破北單于度金微/山西走康居其羸弱不能去住龜兹北地為悦般國涼)
(州人猶謂之單于王渴槃陁國在蔥嶺東朱駒波西粟/持當從魏書隋書作粟特粟特國在蔥嶺之西當康居)
(西北去代一萬六千里漢之奄蔡國也龜兹音丘慈般/釋典音鉢槃薄官翻陁徒河翻鄯上扇翻  考異曰後)
(魏書皆作烏耆云漢時舊國/也按漢書作焉耆今從之)魏主以漢世雖通西域有
求則卑辭而來無求則驕慢不服蓋自知去中國絶逺
大兵不能至故也今報使往來徒為勞費終無所益欲
不遣使(使疏吏/翻下同)有司固請以為九國不憚險逺慕義入
貢不宜拒絶以抑將來乃遣使者王恩生等二十輩使
西域恩生等始度流沙為柔然所執恩生見敇連可汗
(可從刋入/聲汗音寒)持魏節不屈魏主聞之切責敇連敇連乃遣
恩生等還竟不能達西域　甲戌魏主如雲中　六月
甲午魏主以時和年豐嘉瑞沓臻詔大酺五日(酺音/蒲)徧
祭百神用答天貺　丙午髙句麗王璉遣使入貢于魏
(句如字又音駒麗/力知翻璉力展翻)且請國諱魏主使錄帝系及諱以與
之拜璉都督遼海諸軍事征東將軍遼東郡公髙句麗
王璉釗之曾孫也(髙句麗王制為燕所破見八/十七卷晉成帝咸康八年)戊申魏
主命驃騎大將軍樂平王丕(驃匹妙翻騎竒/寄翻樂音洛)鎮東大將
軍徒河屈垣等帥騎四萬伐燕(魏書官氏志内入諸/姓尸突氏為屈氏)
揚州諸郡大水己酉運徐豫南兖榖以賑之(賑津/忍翻)揚州
西曹主簿沈亮建義以為酒糜榖而不足療饑(自晉以/來公府)
(分東西曹各/有掾屬主簿)請權禁止詔從之亮林子之子也(沈林子/隨武帝)
(征伐/有功)　秋七月魏主畋于稒陽(稒陽北出即光禄塞漢/五原之北邊也師古曰)
(稒音/固)　己夘魏樂平王丕等至和龍燕王以牛酒犒軍
(犒苦/到翻)獻甲三千屈垣責其不送侍子掠男女六千口而
還　八月丙戍魏主如河西九月甲戌還宮　魏左僕
射河間公安原恃寵驕恣或告原謀為逆冬十月癸夘
原坐族誅　甲辰魏主如定州十一月乙丑如冀州己
巳畋于廣川丙子如鄴　魏人數伐燕(數所/角翻)燕日危蹙
上下憂懼太常楊㟭復勸燕王速遣太子入侍(㟭音岷/復扶又)
(翻/)燕王曰吾未忍為此若事急且東依髙麗以圖後舉
㟭曰魏舉天下以擊一隅理無不克髙麗無信始雖相
親終恐為變燕王不聽密遣尚書陽伊請迎於髙麗(為/燕)
(王為髙麗所殺/張本麗力知翻)　丹陽尹蕭摹之上言佛化被于中國
已厯四代(四代漢魏晉宋/也被皮義翻)形像塔寺所在千數自頃以
來情敬浮末不以精誠為至更以奢競為重材竹銅綵
糜損無極無闗神祗有累人事(累力/瑞翻)不為之防流遁未
息請自今欲鑄銅像及造塔寺者皆當列言須報乃得
為之詔從之摹之思話從叔也(從才/用翻)　魏秦州刺史薛
謹撃吐没骨滅之　楊難當釋楊保宗之囚(囚保宗事/見上九年)
使鎮童亭(水經註谷水出上邽東南注谷之山東北厯/董亭下楊難當使兄子保宗鎮董亭即是亭)
(也董童字相近作考異曰後魏/書作薫亭宋書  童今從之)
　
　
　資治通鑑卷一百二十二
