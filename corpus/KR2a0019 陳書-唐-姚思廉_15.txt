書卷十四
　　唐　散　騎　常　侍　姚　思　廉　撰
　列傳第八
　　衡陽獻王昌　　　　南康愍王曇朗(子方泰/方慶)
衡陽獻王昌字敬業髙祖第六子也梁太清末髙祖南
征李賁命昌與宣后隨沈恪還吳興及髙祖東討侯景
昌與宣后世祖竝為景所囚景平拜長城國世子吳興
太守時年十六昌容貎偉麗神情秀朗雅性聰辯明習
政事髙祖遣陳郡謝哲濟陽蔡景歴輔昌為郡又遣吳
郡杜之偉授昌以經書昌讀書一覽便誦明於義理剖
析如流尋與髙祖俱往荆州梁元帝除員外散騎常侍
荆州陷又與髙祖俱遷關右西魏以髙祖故甚禮之髙
祖即位頻遣使請髙宗及昌周人許之而未遣及髙祖
崩乃遣之是時王琳梗於中流昌未得還居于安陸王
琳平後天嘉元年二月昌發自安陸由魯山濟江而巴
陵王蕭沇等率百僚上表曰臣聞宗子維城隆周之懋
軌封建藩屏有漢之𢎞規是以卜世斯永式資邢衞鼎
命靈長實賴河楚伏惟陛下神猷光大聖徳欽明道髙
日月徳侔造化往者王業惟始天歩方艱叅奉權謨匡
合義烈威略外舉神武内定故以再康禹迹大庇生民
者矣及聖武升遐王師逺次皇嗣夐隔繼業靡歸宗祧
危殆綴旒非喻既而傳車言反公卿定策纂我洪基光
昭景運民心有奉園寢克寧后來其蘇復在兹日物情
天意皎然可求王琳逆命逋誅歳久今者連結犬羊乘
流縱釁舟旗野陣綿江蔽陸兵疲民弊杼軸用空中外
騷然藩籬罔固乃旰食當朝憑流授律蒼兕既馳長虵
自翦廓清四表澄滌八紘雄圖遐舉仁聲遠暢徳化所
覃風行草偃故以功深於微禹道大於惟堯豈直社稷
用寧斯乃黔黎是賴第六皇弟昌近以妙年出質提契
寇手偏隔關徼旋踵未由陛下天倫之愛既深克讓之
懷常切伏以大徳無私至公有在豈得狥匹夫之恒情
忘王業之大計憲章故實式遵典禮欽若姬漢建樹賢
戚湘中地維形勝控帶川阜扜城之寄匪親勿居宜啓
服衡疑兼崇徽飾臣等參議以昌為使持節散騎常侍
都督湘州諸軍事驃騎將軍湘州牧封衡陽郡王邑五
千戸加給皁輪三望車後部鼓吹一部班劒二十人啓
可奉行詔曰可三月入境詔令主書舎人緣道迎接丙
子濟江於中流船壞以溺薨四月庚寅喪柩至京師上
親出臨哭乃下詔曰夫寵章所以嘉徳禮數所以崇親
乃歴代之通規固前王之令典新除使持節散騎常侍
都督湘州諸軍事驃騎將軍湘州牧衡陽王昌明哲在
躬珪璋早秀孝敬内湛聰睿外宣梁季艱虞宗社顛墜
西京淪覆陷身關隴及鼎業初基外蕃逆命聘問斯阻
音介莫通睠彼機橋將隣烏白今者羣公戮力多難廓
清輕傳入郛無勞假道周朝敦其繼好驂駕歸來欣此
朝聞庶歡昏定報施徒語曾莫輔仁人之云亡殄悴斯
在奄焉薨殞倍增傷悼津門之慟空在桓岫之切不追
靜言念之心焉如割宜隆懋典以恊徽猷可贈侍中假
黄鉞都督中外諸軍事太宰揚州牧給東園温明祕器
九旒鑾輅黄屋左纛虎賁班劒百人輼輬車前後部羽
葆鼓吹葬送之儀一依漢東平憲王齊豫章文獻王故
事仍遣大司空持節迎護喪事大鴻臚副其羽衞殯送
所須隨由備辦諡曰獻無子世祖以第七皇子伯信為
嗣
南康愍王曇朗髙祖母弟忠壯王休先之子也休先少
倜儻有大志梁簡文之在東宮深被知遇太清中既納
侯景有事北方乃使休先召募得千餘人授文徳主帥
頃之卒髙祖之有天下也每稱休先曰此弟若存河洛
不足定也梁景帝即位追贈侍中使持節驃騎將軍南
徐州刺史封武康縣公邑一千戸髙祖受禪追贈侍中
車騎大將軍司徒封南康郡王邑二千戸諡曰忠壯曇
朗少孤尤為髙祖所愛寵踰諸子有膽力善綏御侯景
平後起家為著作佐郎髙祖北濟江圍廣陵宿預人東
方光據鄉建義乃遣曇朗與杜僧明自淮入泗應赴之
齊援大至曇朗與僧明築壘抗禦尋奉命班師以宿預
義軍三萬家濟江髙祖誅王僧辯留曇朗鎮京口知留
府事紹泰元年除中書侍郎監南徐州二年徐嗣徽任
約引齊寇攻逼京師尋而請和求髙祖子姪為質時四
方州郡竝多未賓京都虚弱糧運不繼在朝文武咸願
與齊和親髙祖難之而重違衆議乃言於朝曰孤謬輔
王室而使蠻夷猾夏不能戡殄何所逃責今在位諸賢
且欲息肩偃武與齊和好以靜邊疆若違衆議必謂孤
惜子姪今決遣曇朗棄之寇庭且齊人無信窺窬不已
謂我浸弱必當背盟齊寇若來諸君須為孤力鬬也髙
祖慮曇朗憚行或奔竄東道乃自率歩騎往京口迎之
以曇朗還京師仍使為質於齊齊果背約復遣蕭軌等
隨嗣徽渡江髙祖與戰大破之虜蕭軌東方老等齊人
請割地并入馬牛以贖之髙祖不許及軌等誅齊人亦
害曇朗于晉陽時年二十八是時既與齊絶弗之知也
髙祖踐阼猶以曇朗襲封南康王奉忠壯王祀禮秩一
同皇太子天嘉二年齊人結好方始知之世祖詔曰夫
追遠慎終抑聞前誥南康王曇朗明哲懋親蕃維是屬
入質北齊用紓時難皇運兆興未獲旋反永言跂予曰
夜不忘齊使始至凶問奄及追懷痛悼兼倍常情宜隆
寵數以光恒序可贈侍中安東將軍開府儀同三司南
徐州刺史諡曰愍乃遣兼郎中令隨聘使江徳藻劉師
知迎曇朗喪柩以三年春至都初曇朗未質於齊生子
方泰方慶及將適齊以二妾自隨在北又生兩子方華
方曠亦同得還
方泰少麤獷與諸惡少年羣聚遊逸無度世祖以南康
王故特寛貰之天嘉元年詔曰南康王曇朗出隔齊庭
反身莫測國廟方修奠饗須主可以長男方泰為南康
世子嗣南康王後聞曇朗薨於是襲爵南康嗣王尋為
仁威將軍丹陽尹置佐史太建四年遷使持節都督廣
衡交越成定明新合羅徳宜黄利安建石崖十九州諸
軍事平越中即將廣州刺史為政殘暴為有司所奏免
官尋起為仁威將軍置佐史六年授持節都督豫章郡
諸軍事豫章内史在郡不修民事秩满之際屢放部曲
為劫又縱火延燒邑居因行暴掠驅錄富人徴求財賄
代至又淹留不還至都詔以為宗正卿將軍佐史如故
未拜為御史中丞宗元饒所劾免官以王還第十一年
起為寧遠將軍直殿省尋加散騎常侍量置佐史其年
八月髙宗幸大壯觀因大閱武命都督任忠領歩騎十
萬陳於𤣥武湖都督陳景領樓艦五百出於𤓰歩江髙
宗登𤣥武門親宴羣臣以觀之因幸樂遊苑設絲竹會
仍重幸大壯觀集衆軍振旅而還是時方泰當從啓稱
所生母疾不行因與亡命楊鍾期等二十人微服往民
間淫人妻為州所錄又率人仗抗拒傷禁司為有司所
奏上大怒下方泰獄方泰初但承行淫不承拒格禁司
上曰不承則上刑方泰乃投列承引於是兼御史中丞
徐君敷奏曰臣聞王者之心匪漏網而私物至治之本
無屈法而由慈謹案南康王陳方泰宗屬雖遠幸託葭
莩刺舉莫成共治罕績聖上𢎞以悔往許其錄用宫闈
寄切宿衛是尸豈有金門旦啓玉輿曉蹕百司馳騖千
隊騰驤憚此翼從之勞妄興晨昏之請飜以危冠淇上
袨服桑中臣子之諐莫斯為大宜從霜簡允寘冬官臣
等叅議請依見事解方泰所居官下宗正削爵土謹以
白簡奏聞上可其奏尋復本官爵禎明初遷侍中將軍
如故三年隋師濟江方泰與忠武將軍南豫州刺史樊
猛左衛將軍蔣元遜領水軍於白下往來斷遏江路隋
遣行軍元帥長史髙熲領船艦泝流當之猛及元遜竝
降方泰所部將士離散乃棄船走及臺城陷與後主俱
入關隋大業中為掖令
方慶少清警渉獵書傳及長有幹略天嘉中封臨汝縣
侯尋為給事中太子洗馬權兼宗正卿直殿省太建九
年出為輕車將軍假節都督定州諸軍事定州刺史秩
满又為散騎常侍兼宗正卿至徳二年進號智武將軍
武州刺史初廣州刺史馬靖久居嶺表大得人心士馬
彊盛朝廷疑之至是以方慶爲仁威將軍廣州刺史以
兵襲靖靖誅進號宣毅將軍方慶性清謹甚得民和四
年進號雲麾將軍禎明三年隋師濟江衡州刺史王勇
遣髙州刺史戴智烈將五百騎迎方慶欲令承制總督
征討諸軍事是時隋行軍總管韋洸帥兵度嶺宣隋文
帝勅云若嶺南平定留勇與豐州刺史鄭萬頃且依舊
職方慶聞之恐勇賣己乃不從率兵以拒智烈智烈與
戰敗之斬方慶於廣州虜其妻子王勇太建中為晉陵
太守在職有能名方慶之襲馬靖也朝廷以勇為超武
將軍東衡州刺史領始興内史以為方慶聲勢靖誅以
功封龍陽縣子及隋軍臨江詔授勇使持節光勝將軍
總督衡廣交桂武等二十四州諸軍事平越中郎將仍
入援會京城陷勇因移檄管内徵兵據守使其同産弟
鄧暠將兵五千頓于嶺上又遣使迎方慶欲假以為名
而自執兵要及方慶敗績虜其妻子收其貲産分賞將
帥又令其將王仲宣曾孝武迎西衡州刺史衡陽王伯
信伯信懼奔于清遠郡孝武追殺之是時韋洸兵已上
嶺豐州刺史鄭萬頃據州不受勇召而髙梁女子浩氏
舉兵應隋軍攻陷傍郡勇計無所出乃以其衆降行至
荆州道病卒隋贈大將軍宋州刺史歸仁縣公鄭萬頃
滎陽人梁司州刺史紹叔之族子也父旻梁末入魏萬
頃通達有材幹周武帝時為司城大夫出為温州刺史
至徳中與司馬消難來奔尋拜散騎常侍昭武將軍豐
州刺史在州甚有惠政吏民表請立碑詔許焉初萬頃
之在周深被隋文帝知遇及隋文踐阼常思還北及王
勇之殺方慶萬頃乃率州兵拒勇遣使由閒道降于隋
軍拜上儀同尋卒
史臣曰獻愍二王聯華霄漢或攘子之暱或猶子之寵
而機橋為阻驂駕無由有隔於休辰終之以早世悲夫
　
　陳書卷十四
