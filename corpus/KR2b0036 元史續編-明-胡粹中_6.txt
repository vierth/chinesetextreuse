
　元史續編卷五
　　　　　　　　　　　　明　胡粹中　撰
(乙/未)成宗皇帝元貞元年春正月以濟爾哈朗為御史大
夫阿喇卜丹為中書參政楊炎龍為左丞○封皇姑囊嘉
特章為魯國大長公主(駙馬曼濟台為/濟寧王賜金印)江東亷訪僉事
實保有罪自殺杖季讓除名(饒州守阿勒呼木治中趙良/不法實保與讓受金縱不)
(問事覺實保自/殺杖讓除名)二月翰林承㫖留夢炎致仕(上以其在/先朝言無)
(所隠厚賜遣之初世祖嘗問夢炎葉李優劣於孟頫對/曰夢炎臣之父執其人重厚篤於自信好謀能斷有大)
(臣器葉李所讀之書臣皆讀之所知所能臣皆知之能/之世祖曰汝以夢炎優於李耶夢炎為宋状元至宰相)
(當賈似道誤國依阿取容李以布衣乃伏闕上書是賢/於夢炎也汝以父執不敢斥言可賦詩譏之孟頫賦詩)
(有往事已非那可說且將忠直報皇元之句世祖歎賞/焉○評曰以人品論之葉李誠不如夢炎以風節觀之)
(夢炎亦何以過葉李夫士不遇盤根錯節無以别利器/草非疾風亦無能以表其勁夢炎依阿取容於賈似道)
(世祖所知而葉李依阿取容於僧格則世祖所未見也/取人於一事葉李為優求其全體夢炎終勝嗚呼若夢)
(炎真可謂士君子立身/一敗萬事瓦裂者歟)罷江南茶稅(以其數三千定添/入江西𣙜茶運司)
(嵗/額)緬國入貢(獻舍利/寶玩)括馬(除官吏所/乗悉括之)以吕天麟為中書
參政○三月安南入貢(慰國衆也且謝寛/貰恩并貢方物)壬辰地震○
罷營造(以東作方興罷諸不急營繕/惟帝師塔張法師宫不罷)詔選官専令中書
擬奏(省臣言樞宻院御史臺例應奏舉官屬其餘諸司/不宜奏請今皆請之非便詔自今以後専令中書)
(擬/奏)夏四月封乳母楊氏為趙國安翼夫人○増京師兩
城賑糶米肆(上以京師米貴廣益世祖之制設三十肆/𤼵米七萬餘石糶之其後毎年増糶多至)
(四十萬石行之既久又為豪强嗜利之徒用計巧取弗/能周及貧民於是令有司籍貧民户數置半印號簿文)
(帖各書其户名口數逐月對帖以給大口三斗小口半/之其價視賑糶之直三分減一謂之紅貼糧與賑糶並)
(行每嵗不下/二十餘萬石)閏月建五臺山佛寺(為太后建寺於五臺/命將作院使伊濟工)
(部尚書宋徳/柔董其役)蘭州黄河清(上下三百餘/里清凡三日)五月蠲逋欠(詔/自)
(元貞元年五月以前/逋欠錢糧者皆罷徴)以滿逹勒僉書樞宻院事(滿逹勒巴延/之子也太)
(后言其父盡心王室欲令代其/父官上以其年㓜故有是命)江南州郡水(饒常湖鎮/江建康太)
(平皆/水)六月戊申歴城清河溢○秋汴梁蝗○髙麗王求
為太師中書令不允○翰林承㫖董文用進世祖實録
○勅上書者命中書開視以聞○西平王鄂囉齊駙馬
濟寧王曼濟台犯法詔皆諭之(隴北亷訪司鞫張萬户/不法西平王撓其事曼)
(濟台私殺罪人臺臣/劾奏有㫖皆諭之)申飭貢舉儒吏○冬十月戊辰太
白晝見○賜帝師玉印(雙蟠龍紐文曰大元帝師統/領諸國僧尼中興釋教之印)十
一月甲戌太白經天○暹羅来貢(進金/字表)十二月荆南僧
晉昭伏誅(坐偽造佛書/有不道語)太師御史大夫約蘇特穆爾卒
(約蘇特穆爾博爾濟之孫器量𢎞達世祖嘗賜號伊囉/勒諾延華言能官也務振臺綱遇事廷辯有直臣風總)
(兵討奈曼有功拜太傅從上撫軍北邉及定/䇿佐命進太師卒後追封廣平王謚忠憲)
(丙/申)二年春正月丙戌太白晝見○復立安西王相府(安/西)
(王傅塔竒勒圖特穆爾請復立王相府上曰去嵗阿南達/嘗面陳朕以世祖定制諭止之今復奏請豈欲以四川)
(京兆悉為彼有耶賦税軍站皆朝廷所/司姑從汝請置王相府惟行王傅事)以圗沁為御史
大夫(臺臣言漢人為同僚者嘗為奸人捃摭其罪由此/不敢盡言請於近侍錫保齊舒庫爾齊中擇人用)
(之上曰安用此曹其選/漢人識達事體者為之)詔諸王公主駙馬非奉㫖毋輒
罪官吏○立中御府(以圗魯卜唐/古並為府卿)二月博果宻罷以段
貞為中書平章○罷進蒲萄酒(以蒲萄園業/皆還之民)三月丙子
幸上都○實都伏誅(實都言晉王噶瑪拉多爾岱言約/蘇特穆爾皆有異圖樞宻院鞫之)
(無驗詔言晉王者死/言伊囉勒者讁從軍)夏五月安西王遣使告饑(上諭使/者曰世)
(祖以分賚之難嘗有聖訓阿南達亦知之矣若言貧乏/豈獨汝耶去嵗賜鈔二十萬定又給以糧今復與則諸)
(王以為不均不與汝又言人多/饑死其給糧萬石擇貧者賑之)括馬牛羊(詔民間馬牛/羊百取其一)
(羊不滿百者亦取之/惟色目人及數乃取)六月降官吏受賕條格(凡三/十等)秋七
月以朱清為江西參政張瑄為河南參政○廣西盜起
討平之(廣西賊陳飛雷通藍青謝𤼵冦昭梧藤/容等州湖廣左丞八都馬辛討平之)詔告捕
盜賊者賞(强盜一名五十貫竊盜半之應捕者又半之/皆徴諸犯人犯人無徴者官給又詔求弭盜)
(方畧燕南河北道亷訪使陳天祥上疏曰盜賊之起各/有所因除嵗凶諉之天時宜且勿論已如軍旅不息工)
(役荐興厚斂煩刑皆足致盜中間保䕶滋長之者赦令/是也赦者小人之幸君子之不幸故一嵗再赦善人喑)
(啞前志嘗言之矣彼强梁之徒執兵殺人有司盡力以/擒之朝廷加恩以釋之旦脱係累暮即行刼又復督勒)
(有司結限追捕賊皆經慣習以為常既不感恩又不畏/法夫凶殘悖逆性已預定誠非善化能移惟是嚴刑可)
(制所擬事條皆切於時用天祥乃嚴督有司捕得盜賊/皆杖殺之亡入它境者輒揣知所向宻授方畧遣官追)
(捕南至漢江二千餘里悉皆就擒無得免者由是東方/盜為之息平隂女子劉金蓮假妖術惑衆天祥捕繋而)
(杖之于市神怪屏息因劾山東宣慰使貪暴不法事格/不行天祥遂以任滿辭去○評曰季康子患盜問於孔)
(子孔子答以茍子之不欲雖賞之不竊辭約而理當百/世不能易也天祥上弭盜方畧獨切於妄赦理固有之)
(所以致盗豈在兹乎至於謂凶頑悖逆性已預定誠非/善化能移惟是嚴刑可制則其言雖近理而實害理不)
(可不察也夫聖人所謂唯上智與下愚不移者謂下愚/不可使為上智耳豈真謂性有善惡之不同其惡者終)
(不可化而為善耶但謂氣質有如此之異於是習於善/則為善習於惡則惡耳茍化民者作而新之寧有不能)
(挾出於汚染之間者哉五帝三王之世豈無頑惡之民/以善化之故惡者少而善者多若謂嚴刑可以制惡人)
(則秦始皇之時當外户不閉而田野之間讓/畔讓路矣天祥之言駁而不純故不得不論)冬十月甲
辰脩大都城○壬子車駕還宫○贛州劉六十作亂討
平之○定徴江南夏税法(國初取民内郡曰丁税地稅/即唐之租庸調也江南曰夏)
(稅秋税即唐之兩税也丁税地税之法始於太宗朝每/户出粟二石後増為四石後又定令諸侯民户每丁出)
(粟一石驅丁五升新户丁驅各半之老㓜不與有耕種/者驗其牛具地土之厚而徴之丁税少而地税多者納)
(地税地税少而丁税多者納丁税工匠僧道驗地官吏/商賈驗丁仍命嵗書其數于册及世祖即位而輸納收)
(受關防㑹計之法愈備至元十七年又定全科户毎丁/粟三石驅丁一石地税每畆三升減半科户毎丁一石)
(新收交參户第一年五斗第二年一石三年至五年毎/年遞増二斗五升六年入丁税協濟户毎丁粟一石地)
(税毎畆三升隨路近倉輸粟逺倉毎粟一石折輕賫鈔/二兩富户逺輸下户近納每石俱帶鼠耗三升分例四)
(升定輸納之期為三初限十月中限十一月末限十二/月其江南秋夏税之法初用姚元之請依宋舊例折輸)
(綿絹雜物後令輸米三之一餘折鈔以七百萬定為率/嵗得羡鈔十四萬定其輸止用宋斗斛盖宋二石當今)
(七斗云至是又定江南徴夏税之制秋税止命輸租夏/税則輸木綿布絹絲綿等物所輸之數視糧為差每糧)
(一石諸路分不同江浙之婺州等路江西之隆興等路/皆折輸三貫福建泉州等處折輸二貫紹興及漳州等)
(五路折輸一貫五百文大抵因其地髙下以為直焉○/評曰古者什一而税即後世所謂田租成方一里出長)
(轂一乗即後世所謂户調嵗役民不過三日即後世所/謂丁庸故論者以唐之租庸調最為近古後變而為兩)
(税元有天下内郡所收曰地税丁税即所謂租庸江南/所收曰夏税秋税即所謂兩税盖兼用之亦鄉遂用貢)
(都鄙用助/之意歟)
(丁/酉)大徳元年春正月以張斯立為中書叅政○二月封
緬王(詔曰祖宗肇造區宇以来萬邦莫不畏威懐徳先/朝臨御之日爾國使人稟命入覲詔已允請爾乃)
(食言是以我閫帥加兵於彼兹者爾遣子信合八的奉/表来朝宜示含𢎞特加優渥今封的立普哇拿阿迪提)
(牙為緬王賜銀印信合八的為緬國世子錫以虎符/仍勑雲南等處邉將毋擅加兵爾國官民各宜安業)以
王慶端為中書右丞○詔改元赦天下(改今年元貞三/年為大徳元年)
三月以額森特穆爾為中書平章梁徳珪為右丞巴特
瑪琳沁為左丞○立江淮等處財賦總管府○五臺山佛
寺成(皇太后将親往祈祝監察御史李元禮上封事曰/太后臨幸五臺其不可有五盛夏禾嫁方茂民食)
(所仰騎從經過無不蹂踐一也親勞聖體往復暑途萬/一失調悔将何及二也陛下守成持盈舉動必書書而)
(不法將焉用之三也勞民傷財以奉土木四也佛本西/方聖人以慈悲方便為教不與物競雖窮天下珍玩供)
(養不為喜雖無一物為獻亦不怒今太后欲為兆民祈/福而先勞聖體使天子違缺定省五也伏望儉以養徳)
(静以頤神不祈福而福自至矣臺臣不敢以聞其後侍/御史旺沁與中丞崔彧不合取元禮章封入奏之曰崔)
(中丞私漢人李御史大言謗佛不宜建寺上大怒勅丞與/相諤勒哲鞫之平章博果宻讀其書諤勒哲曰其意正)
(吾同往吾嘗以此諫太后曰我非喜建寺盖以先帝嘗/許為之非汝所知也博果宻曰他御史懼不敢言惟一)
(御史敢言此可賞也博果宻等入言之上沉思良久曰御/史言是也遂罷旺沁復元禮職○評曰李元禮之疏可)
(謂切直矣成宗初聞之而怒以其謗佛也徐思之而惟/知其言之有禮而非謗也不獨復元禮之職而能罷旺)
(沁之官如是則忠讜日進而䜛佞日退矣非明哲之君/何以能此崔彧素稱忠直而於此不惟不能諫又匿元)
(禮之疏不敢以聞豈非所/謂見義不為無勇者哉)丙子車駕幸上都○夏四月
癸巳朔日食○省臺議上風憲事宜(省臺臣僚奏阿喇/卜丹及崔彧陳臺)
(憲事宜臣等議乞依舊不立臺選惟御史及本臺首領/官許自舉用亷訪使必擇䝉古人為使或闕則以色目)
(世臣子孫為之其次參用色目漢人各省文案聽行臺/委官檢覆有宿衛近侍奉特㫖令臺憲擢用者必須明)
(奏然後任之行臺御史秩滿而有效績者或遷内臺或/呈都省遷調亷訪使亦如之不稱職者省臺擇人代回)
(未歴有司者授任牧民經省臺同選者聽臺自調中書/或用臺察之人亦宜臺臣同議各官府風憲官毋得輒)
(入體察/制曰可)五月河決汴梁(𤼵三萬餘/人塞之)上思州叛蠻黄勝許
遣其子志寶来降○漳河溢○六月褒賜湖廣叅政崔
良知(以良知亷貧/特賜鈔千定)乙未太白晝見○有星隕于崇仁縣
(化為圓/石緑色)和州歴陽縣江漲(漂萬八千/五百餘家)汴梁南陽大旱○
衡州酃縣山崩○秋八月車駕還宫○冬十月戊午太
白經天(十一月戊子/甲辰復經天)以髙麗世子謜為髙麗王加王昛
為逸夀王(昛告老故/有是命)大都總管錫迪坐贜釋不治(錫迪/坐贜)
(當罷上以故臣子特減其罪崔彧言不可使復任上曰/卿等與省臣誡之若後復然則寘爾死地矣○評曰法)
(者人君所與天下共者也以故臣子特減其罪則廢法/矣法廢而欲治天下得乎其後江浙平章嘉琿徳爾黙)
(色南臺中丞張閭互相告劾兩釋不問元之/政綱凌遲墮廢不待至正之末而後見也)復立芍陂
等屯田○改雲南行臺為陜西行臺(徙治京兆而雲南/改立亷訪使其後)
(遂定天下為二十二道内八道𨽻中臺山東東西道濟/南置司河東山西道太原置司燕南河北道真定置司)
(江北河南道汴梁置司淮西江北道廬州置司山南江/北道荆州置司江北淮東道楊州置司山北遼東道大)
(寧置司江南十道𨽻南臺江東建康道寧國置司江西/湖東道隆興置司江南浙西道杭州置司浙東海右道)
(婺州置司嶺北湖南道潭州置司嶺南廣西道静江置/司海北廣東道廣州置司海北海南道雷州置司福建)
(閩海道福州置司江南湖北道武昌置司陕西四道𨽻/西臺陜西漢中道鳯翔置司河西隴北道甘州置司西)
(蜀四川道成都置司/雲南諸道中慶置司)是嵗水旱(濟南反金復州水旱大/都遼陽潘陽廣寧水順)
(徳河間大名平陽旱河間平樂交河疫死六千五百餘/人江南常州建徳溫韶澧南雄常徳臨江皆大水廬夀)
(陽淮/安饑)
(戊/戍)二年春正月詔減田租(詔以水旱減郡縣田租十分/之三傷甚者盡免之老病單)
(弱户並免/差税三千)賜翰林集賢儒臣王惲等鈔有差(上以兩院/儒臣王惲)
(問復王構趙與􁧎王之綱楊文郁王徳淵王顒宋渤盧/摯耶律有尚李泰郝采楊麟皆先朝耆徳清貧守道各)
(賜鈔有差凡二/千一百餘定)詔祭太廟増用馬(初太保月察察而等/奏請廟享増用馬從)
(之至是特祭太廟用馬牛一羊鹿野豖天鵝各七餘品/如舊為特祭之始國俗重馬湩其馬牲既與三牲同登)
(于爼而割奠之饌復與籩豆俱設將奠牲盤酹馬湩則/䝉古大祝升詣第一座呼帝后神諱以致祭年月日數)
(牲齊品物致其祝語列室皆如之禮畢則以割奠之餘/撒于櫺星門外名曰抛撒茶飯盖以國俗行事尤其所)
(重/也)二月辛酉熒惑太白嵗星聚危熒惑犯嵗星○立浙
西都水庸田司(専主/水利)以張九思梁徳珪並為中書平章
楊炎龍為右丞○乙酉車駕幸上都○丞相諤勒哲奏請
節用(上諭省臣曰毎嵗天下金銀鈔幣出入㡬何諸王/駙馬賜與及一切營建所用㡬何其㑹計以聞於)
(是諤勒哲奏嵗入之數金一萬九千兩銀六萬兩鈔三百/六十萬定然猶不足於用於至元鈔本借二十萬定自)
(今敢以節用為請上嘉納/焉為罷中外土木之役)罷建康金銀銅冶(轉運司還/淘金户於)
(原籍嵗辦金悉責有司○評曰生財有大道誠不在於/淘冶煎煉也罷之宜矣然還淘金户於原籍而責嵗辦)
(金於有司金何從而出乎所/謂止沸而不能離薪者也)三月責降道州守臣(逹嚕/噶齊)
(阿琳巴哈總管周克敬坐虛申麥熟不賑/饑民臺臣言雖經赦宥宜降一等從之)夏四月燕南
山東兩淮江浙郡縣蝗(凡一百/五十處)五月以何榮祖為中書
平章巴特瑪琳沁為右丞○六月西臺侍御托歡坐罪罷
(以受賂/不法也)罷江南門攤夏稅(臺臣言江南宋時行兩稅法/自阿爾哈雅改為門攤増課)
(錢至五萬定宣慰張國紀又請復科夏稅與門攤併/徵以圖陞進湖湘重罹其害於是上命中書趣罷之)禁
諸王擅行令㫖(越例開讀者併所/遣使拘執以聞)秋七月大雨河決(漂/歸)
(徳屬縣田廬禾稼/詔免田租一年)遣使召髙麗王謜復以其父昛統國
政(謜擅命妄殺中書奏罪當廢詔遣右丞楊炎龍/僉樞宻院洪君祥召其入侍以昛仍知國事)江西
江浙水○九月丙申帝還宫○御史中丞崔彧卒(彧以/敢言)
(任中丞十年世祖時中書請以為○丞世祖曰彧不愛/於言惟可使任言責然居臺中久守正不阿人多疾之)
(寶泉提舉張簡父子訟彧不法十餘事按問無驗繫獄/死御史鄂囉實喇劾奏彧上怒其妄言笞而遣之彧遂)
(以病辭上諭之曰卿之辭退誠是然勉為朕少留遂加/平章政事彧尋奏先朝在籍儒人皆復其家今宜遵舊)
(制俾亷訪司勉勵上深然之至是卒/至大初贈太傅追封鄭國公謚忠肅)以王慶端為中書
平章○冬十二月戊午太白經天○括馬(除牝孕者三/嵗以上並拘)
(之/)増置各路推官(上路二員/下路一員)以哈喇哈遜為江浙左丞
相(由本省/平章陞)定諸稅錢三十分取一○命廉訪司嵗察舉
所部亷幹者各二人
(己/亥)三年春正月中書省臣請避位不許(省臣以天變請/避位上曰此漢)
(人所説豈可盡從卿但當擇賢者任之○評曰天道之/變由人為所感欲弭天變在君臣脩政而已今宰執特)
(請避位而不聞増脩徳政變何自而弭夫應天以實不/以入成宗以為卿等但當擇賢者任之其知任賢為脩)
(政之本矣/嗚呼賢哉)封伊瑪和爾為定逺王(伊瑪和爾阿里布格/子也後改封定王)
復以王昛為髙麗王(遣工部尚書額森特穆爾翰/林侍制賈汝舟賷詔往諭之)以哈
喇哈遜為中書左丞相○流髙麗柄臣趙仁規崔冲紹
于逺州(二人附王謜擅命妄殺至是丞相諤勒哲等奏世/祖時罷髙麗省院臺改立僉議府宻直司監察)
(司今謜加仁規等司空司徒侍中之職昛又給仁規赦/九死奨諭文書及私造厯擅冩皇朝帝系謜擅殺人仁)
(規進女侍為巫蠱等事上乃命杖/之流仁規于安西冲紹于鞏昌)乙巳太白經天○二
月癸丑朔車駕幸栁林庚辰幸上都○罷四川福建行
省○三月遣補陀僧一山使日本○命何榮祖等更定
律令(上諭榮祖曰律令良法也宜早定之對曰臣所擇/者三百八十條一條有該三四事者上曰古今異)
(宜不必相沿但/取宜於今者)江浙平章嘉琿等有罪勅皆勿問(行臺/劾教)
(化受財三萬餘定嘉琿復言平章徳爾布哈斂財賦時/盜鈔三十萬定及行臺中丞張閭受李元善鈔百定勅)
(俱勿/問)夏四月以伊埒布哈為中書左丞○五月復立征
東行省(哈克繖還言王昛不能服其國人朝廷宜遣官/共理之遂立征東行省以庫哩濟蘇為平章)秋
七月放江南諸寺佃户為民(省臣言江南諸寺佃户五喇/十餘萬本皆編民嘉木揚)
(勒智冒入寺籍/宜加釐正從之)勅禁捕鶖(揚州淮安蝗在地者為鶖啄/食飛者以翅擊死乃禁捕鶖)
八月己酉朔日食不應(太史言是日已時日當食二分/有竒至期不食衆懼保章正齊)
(履謙曰當食不食在古有之矧巳時近午陽盛隂微故/當食不食遂考唐開元以来當食不食者凡十事以聞)
(○評曰日月行天有常度故交食可推䇿而知日食不/應推䇿者之過也齊履謙為太史不能引過而曲為己)
(時近午陽盛隂微之説以欺其君其失甚矣唐開元以/来當食不食者皆闕於推步而非有它也乃引以文過)
(則其過益甚矣履謙於當時/在端亮之列而猶若此惜哉)九月壬辰流星有聲如雷
(起自河鼓沒于牽牛/之西色赤尾長丈餘)己亥車駕還宫○冬十月壬子立
皇后巴約特氏○十一月杭州火○復置諸路恵民藥
局(初太宗於燕京等十路置局官給銀五百定為本用/營子錢以備藥物擇良醫主之以療貧民世祖末年)
(以失陷官本罷之至是依舊例復置皆令各路正官提/調○評曰給醫藥以療貧民之有疾病者此愛民之仁)
(濟物之義也而出銀為本月營子錢以/備藥物則與民爭利而有害於仁政矣)十二月以諤爾
根薩理為中書平章(初諤爾根薩哩以僧格故罷政有/言其在太史院時數言國家災祥)
(事大不敬請下吏治世祖大怒欲抵言者罪諤爾根薩/理頓首謝曰陛下含容臣萬死莫報然欲致言者罪恐)
(自是無為陛下言事者世祖嘉其長厚使復領太史院/上之未即位也數召之不往以其得大臣體深重之毎)
(召對不名賜坐視諸侯王語左右曰若全平章於今無名/此乃命復入中書諤爾根薩哩父竒塔特薩哩學佛師)
(之曰萬全因以/父字為全氏云)命皇姪哈尚出鎮北邉(寧逺王庫庫楚/總兵北邉怠於)
(備禦命哈尚代之哈尚者裕宗第二子達爾瑪巴拉/之長子母曰逹吉鴻吉哩氏所謂興聖皇太后也)
　
　
　元史續編卷五
