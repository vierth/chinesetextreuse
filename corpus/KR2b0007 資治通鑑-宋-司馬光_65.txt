
　資治通鑑巻六十四　　　宋　司馬光　撰
　　　　　　　　　　　　　　胡三省　音註
　漢紀五十六(起重光大荒落盡/旃䝉作噩凡五年)
　　孝獻皇帝已
建安六年春三月丁夘朔日有食之　曹操就榖於安
民(據水經東平夀張縣西界有安民亭亭在濟水東亭/北對安民山洪氏𨽻釋曰濟水逕須句城西水西有)
(安民山趙明誠金石録曰按/地理志須句城即今中都縣)以袁紹新破欲以其間擊
劉表(間古/莧翻)荀彧曰紹既新敗其衆離心宜乘其困遂定
之而欲逺師江漢若紹收其餘燼乗虛以出人後則公
事去矣操乃止夏四月操揚兵河上擊袁紹倉亭軍破
之(紹盖遣軍/屯倉亭津)秋九月操還許　操自擊劉備於汝南備
奔劉表龔都等皆散(備合龔都事/見上巻上年)表聞備至自出郊迎
以上賓禮待之益其兵使屯新野(水經注新野縣/在安衆縣東南)備在
荆州數年嘗於表坐起至厠慨然流涕表怪問備備曰
平常身不離鞍(坐徂臥翻/離力智翻)髀肉皆消今不復騎髀裏肉
生日月如流老將至矣而功業不建是以悲耳(史言備/志氣不)
(衰所以能成三分/之業復扶又翻)　曹操遣夏侯淵張遼圍昌豨於東
海(豨叛操事見上巻三/年豨許豈翻又音希)數月糧盡議引軍還遼謂淵曰
數日以來每行諸圍豨輒屬目視遼(行下孟翻/屬之欲翻)又其射
矢更希此必豨計猶豫故不力戰遼欲挑與語(射而亦/翻挑徒)
(了/翻)儻可誘也(儻或然之/辭誘音酉)乃使謂豨曰公有命使遼傳之
豨果下與遼語遼為説操神武方以徳懐四方先附者
受大賞(為于/偽翻)豨乃許降(降户/江翻)遼遂單身上三公山(上時/掌翻)
入豨家拜妻子豨歡喜隨遼詣操操遣豨還　趙韙圍
劉璋於成都東州人恐見誅滅相與力戰韙遂敗退追
至江州(賢曰江州縣屬巴/郡今渝州巴縣)殺之(趙韙隨劉焉入蜀將以/圖富貴而卒以殺身行)
(險以徼幸不如/居易以俟命也)龎羲懼遣吏程祁宣㫖於其父漢昌令
畿(漢昌縣屬巴郡/漢末分宕渠置)索賨兵(索山客翻/賨祖宗翻)畿曰郡合部曲本
不為亂縱有讒諛要在盡誠若遂懐異志不敢聞命羲
更使祁説之畿曰我受牧恩當為盡節(説輸芮翻/為于偽翻)汝為
郡吏自宜效力(謂父子當各盡/節於所事也)不義之事有死不為羲
怒使人謂畿曰不從太守禍將及家畿曰樂羊食子非
無父子之恩大義然也(樂羊注見四十三巻/光武建武十二年)今雖羮祁
以賜畿畿啜之矣羲乃厚謝於璋璋擢畿為江陽太守
(劉璋分犍為為江陽郡宋白曰/瀘州之瀘川江安縣本江陽地)朝廷聞益州亂以五官
中郎將牛亶為益州刺史徵璋為卿不至(卿九/卿也)張魯以
鬼道教民使病者自首其過(首拭/救翻)為之請禱實無益於
治病然小人昏愚競共事之犯法者三原然後乃行刑
(治直之翻/原赦也)不置長吏皆以祭酒為治(魯以鬼道教民其/來學者初名為鬼)
(卒後號祭酒祭酒各領部/衆長知兩翻治直吏翻)民夷便樂之(樂音/洛)流移寄在
其地者不敢不奉其道後遂襲取巴郡朝廷力不能征
遂就寵魯為鎮民中郎將領漢寧太守(袁山松書曰建/安二十年分漢)
(中之安陽/置漢寧郡)通貢獻而已民有地中得玉印者羣下欲尊
魯為漢寧王功曹巴西閻圃諫曰(譙周巴記曰初平六/年趙韙分巴為二郡)
(欲得巴舊名以墊江為治安漢以下為永寧郡建安六/年劉璋分巴以永寧為巴東郡墊江為巴郡閬中為巴)
(西/郡)漢川之民戸出十萬財富土沃四面險固上匡天子
則為桓文次及竇融不失富貴今承制署置埶足斬斷
(斷丁/亂翻)不煩於王願且不稱勿為禍先魯從之七年春正
月曹操軍譙(譙縣屬沛國/操之鄉里)遂至浚儀治睢陽渠(浚儀縣/屬陳留)
(郡睢水於此縣首受莨蕩渠水東過睢/陽縣故謂之睢陽渠睢音雖治直之翻)遣使以太牢祀
橋𤣥(𤣥識操於㣲/時故祀之)進軍官渡　袁紹自軍敗慙憤發病
嘔血夏五月薨初紹有三子譚熈尚紹後妻劉氏愛尚
數稱於紹(數所/角翻)紹欲以為後而未顯言之乃以譚繼兄
後(紹本司空逢之孽子出後伯父成成盖先有子/死而紹後之紹欲廢譚立尚故以譚繼兄後)出為
青州刺史沮授諫曰(沮子/余翻)世稱萬人逐兎一人獲之貪
者悉止分定故也(慎子曰兎走於街百人逐之貪心俱/存人莫之非者以兎為未定分也積)
(兎在市過而不顧非不欲兎也/分定之後雖鄙不爭分扶問翻)譚長子當為嗣而斥使
居外禍其始此矣(譚尚之爭沮受固知/之矣長知兩翻下同)紹曰吾欲令諸
子各據一州以視其能於是以中子熙為幽州刺史(中/讀)
(曰/仲)外甥髙幹為并州刺史(此皆前事史因紹死而/譚尚爭書之以先事)逄紀
審配素為譚所疾(逄皮/江翻)辛評郭圖皆附於譚而與配紀
有隙及紹薨衆以譚長欲立之配等恐譚立而評等為
害遂矯紹遺命奉尚為嗣譚至不得立自稱車騎將軍
(袁紹初起兵自稱車/騎將軍故譚亦稱之)屯黎陽尚少與之兵(少詩/沼翻)而使逢
紀隨之譚求益兵審配等又議不與譚怒殺逢紀秋九
月曹操渡河攻譚譚告急於尚尚留審配守鄴自將助
譚與操相拒連戰譚尚數敗退而固守(數所/角翻)尚遣所置
河東太守郭援與髙幹匈奴南單于共攻河東發使與
闗中諸將馬騰等連兵(使疏/吏翻)騰等隂許之援所經城邑
皆下河東郡吏賈逵守絳(絳縣屬河東郡/春秋晉所都也)援攻之急城
將潰父老與援約不害逵乃降(降户/江翻)援許之援欲使逵
為將(將即/亮翻)以兵刼之逵不動左右引逵使叩頭逵叱之
曰安有國家長吏為賊叩頭(逵郡吏非長吏也以守絳/故自謂縣長吏為于偽翻)
援怒將斬之或伏其上以救之絳吏民聞將殺逵皆乗
城呼曰(呼火/故翻)負約殺我賢君寧俱死耳乃囚於壺闗著
土窖中(壺闗縣屬上黨郡著陟略翻/窖居效翻掘地以藏粟之所)盖以車輪逵謂守
者曰此間無徤兒邪而使義士死此中乎有祝公道者
適聞其言乃夜往盜引出逵折械遣去不語其姓名(語/牛)
(倨/翻)曹操使司𨽻校尉鍾繇圍南單于於平陽(平陽縣屬/河東郡時)
(南單于呼/㕑泉居之)未拔而援至繇使新豐令馮翊張既説馬騰
(新豐縣屬京兆/太守説輸苪翻)為言利害(為于/偽翻)騰疑未决傅幹説騰曰
古人有言順道者昌逆徳者亡(新城三老/董公之言)曹公奉天子
誅暴亂法明政治上下用命可謂順道矣(治直/吏翻)袁氏恃
其彊大背弃王命(背蒲/妹翻)驅胡虜以陵中國可謂逆徳矣
今将軍既事有道隂懐兩端(謂既附曹公又/與袁氏通也)欲以坐觀
成敗吾恐成敗既定奉辭責罪將軍先為誅首矣於是
騰懼幹因曰智者轉禍為福今曹公與袁氏相持而髙
幹郭援合攻河東曹公雖有萬全之計不能禁河東之
不危也將軍誠能引兵討援内外擊之(謂河東之兵擊/之於内而馬騰)
(之兵擊之/於外也)其埶必舉是將軍一舉斷袁氏之臂(斷丁/管翻)解
一方之急曹公必重徳將軍將軍功名無與比矣騰乃
遣子超將兵萬餘人與繇㑹初諸將以郭援衆盛欲釋
平陽去鍾繇曰袁氏方彊援之來闗中隂與之通所以
未悉叛者顧吾威名故耳若弃而去示之以弱所在之
民誰非寇讐縱吾欲歸其得至乎此為未戰先自敗也
(言若退師避援則闗中諸將必叛/雖欲歸司𨽻治所亦不得而至也)且援剛愎好勝必易
吾軍(易輕也愎平逼翻好/呼到翻易以䜴翻)若渡汾為營(水經注汾水南/過平陽縣東)
及其未濟擊之可大克也援至果徑前渡汾衆止之不
從濟水未半繇擊大破之戰罷衆人皆言援死而不得
其首援繇之甥也晚後馬超校尉南安龎徳於鞬中出
一頭(秦川記曰靈帝中平五年分漢陽置南安郡/領䝠道新興中陶三縣鞬居言翻盛弓矢器)繇見
之而哭徳謝繇繇曰援雖我甥乃國賊也卿何謝之有
南單于遂降(降户江翻及考異曰魏志張既/傳曰高幹  單于皆降非也)　劉表使
劉備北侵至葉(葉縣屬南陽郡春秋楚葉/公子高之邑也葉之涉翻)曹操遣夏侯
惇于禁等拒之備一旦燒屯去惇等追之禆將軍鉅鹿
李典曰(禆將軍在偏將軍/之下禆頻彌翻)賊無故退疑必有伏南道窄
狹(窄側/格翻)屮木深不可追也惇等不聽使典留守而追之
果入伏裏兵大敗典往救之備乃退　曹操下書責孫
權任子(任質任也操盖以此覘/孫權而觀其所以應之)權召羣僚㑹議張昭秦
松等猶豫不决權引周瑜詣吳夫人前定議(吴夫人/權母也)瑜
曰昔楚國初封不滿百里之地繼嗣賢能廣土開境遂
據荆揚𫝊業延祚九百餘年(周成王封熊繹於楚以子/男之田國於丹陽漢南郡)
(枝江縣是也其後浸强至若敖蚡冒封畛於汝武王文/王奄有江漢之間莊王以後與中國爭盟威王破越至)
(于南海及秦而/滅凡九百餘年)今將軍承父兄餘資兼六郡之衆(父謂/孫堅)
(兄謂孫䇿六郡㑹稽吴/丹陽豫章廬陵廬江也)兵精糧多將士用命鑄山為銅
煮海為鹽境内富饒人不思亂有何逼迫而欲送質(質/音)
(致下/同)質一入不得不與曹氏相首尾與相首尾則命召
不得不往如此便見制於人也極不過一侯印僕從十
餘人車數乗馬數匹豈與南面稱孤同哉(建安十三年/操自荆州東)
(下約孫權㑹獵時周瑜未至魯肅説權/其意亦與此同從才用翻乗繩證翻)不如勿遣徐觀
其變若曹氏能率義以正天下將軍事之未晚若圖為
暴亂彼自亡之不暇焉能害人(此數語所謂相時而動/也然瑜之言不悖於大)
(義魯肅吕䝉輩不/能及也焉於䖍翻)吳夫人曰公瑾議是也公瑾與伯符
同年小一月耳(周瑜字公瑾孫䇿/字伯符瑾渠吝翻)我視之如子也汝其
兄事之遂不送質
八月春二月曹操攻黎陽(今考異曰魏志武紀作三月/  從范書袁紹傳又魏志紹)
(傳云譚尚與太祖相拒黎陽自二/月至九月當云自九月至二月)與袁譚袁尚戰於城
下譚尚敗走還鄴夏四月操追至鄴收其麥(范考異曰/  書紹傳)
(曰尚逆擊破操軍今從魏志紹傳事予謂此諸葛孔明/所謂偪于黎陽時也必有破操軍  魏人諱而不書耳)
諸將欲乗勝遂攻之郭嘉曰袁紹愛此二子莫適立也
(適丁厯/翻主也)今權力相侔各有黨與(謂辛評郭圖等附/譚審配等附尚也)急之
則相保緩之則爭心生不如南向荆州(荆州/劉表)以待其變
變成而後擊之可一舉定也操曰善五月操還許留其
將賈信屯黎陽譚謂尚曰我鎧甲不精故前為曹操所
敗(鎧可亥翻/敗補邁翻)今操軍退人懐歸志及其未濟出兵掩
之可令大潰此筴不可失也尚疑之既不益兵又不易
甲譚大怒郭圖辛評因謂譚曰使先公出將軍為兄後
者皆審配之謀也譚遂引兵攻尚戰于門外(鄴城門/外也)譚
敗引兵還南皮(南皮縣屬勃海郡賢曰今滄州縣章武/冇北皮亭故此曰南皮宋白曰縣道記)
(云景州之南皮在郡東六十里南皮縣北有迎河河之/北有故皮城是後漢勃海郡所理與郡理城南北非逺)
(中隔迎/河故瀆)别駕北海王修率吏民自青州徃救譚(漢青州/刺史治)
(臨/菑)譚欲更還攻尚修曰兄弟者左右手也譬人將鬭而
斷其右手(斷丁/管翻)曰我必勝其可乎夫弃兄弟而不親天下
其誰親之彼讒人離間骨肉以求一朝之利願塞耳勿
聽也(間古莧翻/塞悉則翻)若斬佞臣數人復相親睦以御四方可
横行於天下譚不從譚將劉詢起兵漯隂以叛譚(漯隂/縣属)
(平原郡應劭曰漯水出東武陽東北入海賢曰縣在漯/水之南故城在今齊州臨邑縣西師古曰漯音他答翻)
諸城皆應之譚歎曰今舉州皆叛豈孤之不徳邪王修
曰東萊太守管統雖在海表此人不反必來後十餘日
統果弃其妻子來赴譚妻子為賊所殺譚更以統為樂
安太守(漢末樂安/國除為郡)　秋八月操擊劉表軍于西平(西平/縣屬)
(汝南郡從郭/嘉之謀也)　袁尚自將攻袁譚大破之(將即/亮翻)譚奔平
原嬰城固守(前書音義曰嬰/謂以城自繞也)尚圍之急譚遣辛評弟毗
詣曹操請救劉表以書諫譚曰君子違難不適讐國(左/傳)
(公山不狃之/言難乃旦翻)交絶不出惡聲(史記樂毅答燕/惠王書之言)况忘先人
之讐棄親戚之好而為萬世之戒遺同盟之耻哉(表與/袁紹)
(同盟好呼到翻/遺于季翻下同)若冀州有不弟之傲(左傳曰叚不弟書/曰象傲尚據冀州)
(故稱/之)仁君當降志辱身以濟事為務事定之後使天下
平其曲直不亦為高義邪又與尚書曰金木水火以剛
柔相濟然後克得其和能為民用(金能勝木然執柯伐/柯非木無以成金斵)
(削之利水能勝火然水在火上非火無以/成水烹餁之功此類非一可以槩推也)青州天性峭
急(峭七笑翻譚據/青州故稱之)迷於曲直仁君度數𢎞廣綽然有餘
當以大包小以優容劣先除曹操以卒先公之恨(卒子/恤翻)
事定之後乃議曲直之計不亦善乎若迷而不反則胡
夷將有譏誚之言(誚才/笑翻)况我同盟復能勠力為君之役
哉此韓盧東郭自困於前而遺田父之獲者也(淳于髠/説齊威)
(王曰韓盧者天下之狻犬也東郭狻者天下之狡兎也/韓盧逐東郭狻騰山者五環山者三兎極於前犬疲於)
(後犬兎俱疲各死其處田父見而獲之無勞苦而擅其/功今齊魏相持頓兵敝衆恐秦楚乗其後而有田父之)
(功/也)譚尚皆不從辛毗至西平見曹操致譚意羣下多以
為劉表彊宜先平之譚尚不足憂也荀攸曰天下方有
事而劉表坐保江漢之間其無四方之志可知矣袁氏
據四州之地帶甲數十萬紹以寬厚得衆心使二子和
睦以守其成業則天下之難未息也(謂能為曹操患/也難乃旦翻)今
兄弟遘惡(遘當作搆或曰遘遇/也謂以惡相遇也)其埶不兩全若有所并
則力專力專則難圖也(謂譚尚若并於一則能/專力以禦操其埶難圖)及其亂
而取之天下定矣此時不可失也操從之後數日操更
欲先平荆州使譚尚自相敝辛毗望操色知有變以語
郭嘉(語牛/倨翻)嘉白操操謂毗曰譚必可信尚必可克不(不/讀)
(曰/否)毗對曰明公無問信與詐也直當論其埶耳袁氏本
兄弟相伐非謂它人能間其間乃謂天下可定於己也
(能間工莧翻言袁氏兄弟相攻其初計不謂它人能/乗其間乃謂并青冀為一則可乗埶以定天下耳)今
一旦求救於明公此可知也(言其/埶窮)顯甫見顯思困而不
能取(譚字顯思/尚字顯甫)此力竭也兵革敗於外謀臣誅於内(謂/逄)
(紀田豐/等死也)兄弟讒鬩(䦧馨激翻鬬/也狠也戾也)國分為二連年戰伐介
胄生蟣蝨加以旱蝗飢饉並臻天灾應於上人事困於
下民無愚智皆知土崩瓦解此乃天亡尚之時也今往
攻鄴尚不還救即不能自守還救即譚踵其後以明公
之威應困窮之敵擊疲敝之寇無異迅風之振秋葉矣
(秋葉易隕况/遇迅風乎)天以尚與明公明公不取而伐荆州荆州
豐樂(樂音/洛)國未有釁仲虺有言取亂侮亡(見尚書孔安/國註曰亂則)
(取之冇亡/形則侮之)方今二袁不務逺略而内相圖可謂亂矣居
者無食行者無糧可謂亡矣朝不謀夕民命靡繼而不
綏之欲待他年他年或登(歳熟/曰登)又自知亡而改修厥徳
失所以用兵之要矣今因其請救而撫之利莫大焉且
四方之寇莫大於河北河北平則六軍盛而天下震矣
(觀毗之言非為譚請救/也勸操以取河北也)操曰善乃許譚平冬十月操至
黎陽尚聞操渡河乃釋平原還鄴尚將吕曠高翔畔歸
曹操譚復隂刻將軍印以假曠翔操知譚詐乃為子整
聘譚女以安之而引軍還(操本有伐尚因而取譚之心/况復有誘曠翔之事乎聘其)
(女為子婦以安之所謂將欲取之必/姑與之也復扶又翻下同為于偽翻)　孫權西伐黄祖
破其舟軍惟城未克而山寇復動(丹陽豫章廬/陵皆有山越)權還過
豫章使征虜中郎將吕範平鄱陽㑹稽(吕範傳止云鄱/陽孫權傳則有)
(㑹稽二字以地理/攷之㑹稽二字衍)盪寇中郎將程普討樂安(晉志及宋/志鄱陽郡)
(冇樂安縣吴立建安十五年孫權始分/豫章立鄱陽郡盪寇中郎將權所置也)建昌都尉太史
慈領海昏(和帝永元十六年分海昏立建昌縣屬豫章/郡孫䇿分海昏建昌六縣以太史慈為建昌)
(都尉治/海昏)以别部司馬黄葢韓當周泰吕䝉等守劇縣令
長(劇艱也甚也言其地當山越/之要最為艱劇之甚者也)討山越悉平之建安漢
興南平民作亂聚衆各萬餘人(建安本治縣地會稽南/部都尉治焉建安中分)
(東侯官置建安縣用漢年號也今建寧府地漢興縣沈/約曰漢末立吴更名吴興南平縣亦漢末立晉武平吴)
(改曰延平今南劒州/地時皆屬南部都尉)權使南部都尉㑹稽賀齊進討皆
平之復立縣邑料出兵萬人拜齊平東校尉(㑹工外翻/復如字料)
(音聊校/户教翻)
九年春正月曹操濟河遏淇水入白溝以通糧道(袁尚/在鄴)
(操將攻之故通糧道班志曰淇水至黎陽入河曹操於/水口下大枋木以成堰遏淇水東入白溝水經注曰淇)
(水東過内黄/縣南為白溝)二月袁尚復攻袁譚於平原(復扶/又翻)留其將
審配蘇由守鄴曹操進軍至洹水(水經洹水出上黨泫/氏縣東過隆慮縣北)
(又東北出山徑鄴縣/南洹于元翻又音桓)蘇由欲為内應謀泄出犇操操進
至鄴為土山地道以攻之尚武安長尹楷屯毛城以通
上黨糧道(武安縣屬魏郡唐洛/州地長知兩翻下同)夏四月操留曹洪攻鄴
自將擊楷破之而還又擊尚將沮鵠於邯鄲拔之(裴松/之曰)
(沮音葅河朔間今猶有此姓鵠沮/授子也沮子余翻邯鄲音寒丹)易陽令韓範涉長梁
岐皆舉縣降(易陽縣屬趙國涉縣葢漢末分土黨之潞/縣置魏後置廣平郡二縣皆屬焉北齊廢)
(涉縣入刈陵縣隋唐復置涉縣宋白曰涉縣因縣南涉/河為名磁州昭義縣理故涉城永泰元年改名昭義)
徐晃言于操曰二袁未破諸城未下者傾耳而聴宜旌
賞二縣以示諸城操從之範岐皆賜爵闗内侯黑山賊
帥張燕遣使求助操拜平北將軍(晉志曰四平止于䘮/亂時以河北未平授)
(以此號及晉以後征鎮安/平以次進號帥所類翻)五月操毁土山地道鑿塹圍
城周回四十里(土山地道急攻也知非急攻可拔故鑿/塹圍城絶其内外以久困之塹七艷翻)
初令淺示若可越配望見笑之不出爭利操一夜濬之
廣深二丈(廣古曠翻深悉禁翻/度之廣深也後放此)引漳水以灌之(水經注/漳水過)
(鄴縣西魏武/堨以圍鄴)城中餓死者過半秋七月尚將兵萬餘人
還救鄴未到欲令審配知外動止先使主簿鉅鹿李孚
入城孚斫問事杖繫著馬邊(問事卒也主行杖猶伍伯/之類問事杖問事所執杖)
(也著直/略翻)自著平上幘(幘有顔題其顔却摞施巾連題却/覆之平上幘者其上平也晉志引)
(漢注曰冠惠文者宜短耳今平上幘也冠進賢者宜長/耳今介幘也文吏服介幘武吏服平上幘著涉略翻)
將三騎投暮詣鄴下自稱都督厯北圍循表而東(表圍/城所)
(立標表也/騎奇寄翻)步步呵責守圍將士隨輕重行其罰遂厯操
營前至南圍當章門(鄴城有七門正南曰/章門亦曰中陽門)復責怒守圍
者收縳之因開其圍馳到城下呼城上人城上人以繩
引孚得入(不先經操營前則守圍者必疑不可得而收/縳圍亦不可開矣孚之來也其定計固指從)
(章門入也復/扶又翻下同)配等見孚悲喜鼓譟稱萬歳守圍者以狀
聞操笑曰此非徒得入也方且復出(操知其復出非不/欲嚴為之防也審)
(孚所以得入之由服其多/智有不可得而防之也)孚知外圍益急不可復冒乃
請配悉出城中老弱以省榖夜間别數千人皆使持白
幡從三門並出降(鄴城南面三門曰鳳陽門中陽門廣/陽門簡别彼列翻降戸江翻下同)
孚復將三騎作降人服隨輩夜出突圍得去尚兵既至
諸將皆以為此歸師人自為戰不如避之(兵法曰歸/師勿遏)操
曰尚從大道來當避之若循西山來者此成禽耳(從大/道來)
(則人懐救根本不顧勝敗有必死之志循山而來則其/戰可前可卻人有依險自全之心無同力致命之意操)
(所以料尚者如此兵法/所謂觀敵之動者也)尚果循西山來東至陽平亭去
鄴十七里臨滏水為營(郡國志鄴有滏水左思魏都賦/曰北臨漳滏則冬夏異沼注云)
(鄴北有滏水水/熱故名滏口)夜舉火以示城中城中亦舉火相應配
出兵城北欲與尚對决圍操逆擊之敗還尚亦破走依
曲漳為營(賢曰漳水/之曲也)操遂圍之未合尚愳遣使求降操
不聴圍之益急尚夜遁保祁山(陳壽魏武紀作祁山袁/紹傳作濫口范史袁紹)
(傳作藍口賢注曰相州安陽縣界有藍嵯山與鄴相近/盖藍山之口  考異曰魏志紹傳還走濫口范書作藍)
(口今從/魏武紀)操復進圍之(復扶/又翻)尚將馬延張顗等臨陳降衆
大潰尚奔中山盡收其輜重(陳讀曰陣/重直用翻)得尚印綬節鉞
及衣物以示城中城中崩沮(沮在/吕翻)審配令士卒曰堅守
死戰操軍疲矣幽州方至(幽州謂/袁熙也)何憂無主(配以此安/衆心可謂)
(忠勇/矣)操出行圍(巡行長圍也/行下更翻)配伏弩射之幾中(射而亦/翻幾居)
(希翻中/竹仲翻)配兄子榮為東門校尉(鄴城東門口建春門七/門之名盖皆石氏所命)
(也/)八月戊寅榮夜開門内操兵(内讀/曰納)配拒戰城中操兵
生獲之辛評家繫鄴獄辛毗馳往欲解之已悉為配所
殺操兵縳配詣帳下毗逆以馬鞭擊其頭罵之曰奴汝
今日真死矣配顧曰狗輩正由汝曹破我冀州恨不得
殺汝也且汝今日能殺生我邪(言殺生由曹/操不由辛毗)有頃操引
見謂配曰曩日孤之行圍何弩之多也配曰猶恨其少
(謂射操不中/也少詩沼翻)操曰卿忠於袁氏亦自不得不爾意欲活
之配意氣壯烈終無橈辭(橈奴教/翻曲也)而辛毗等號哭不已
(號戸/刀翻)遂斬之冀州人張子謙先降素與配不善笑謂配
曰正南(審配字/正南)卿竟何如我配厲聲曰汝為降虜審配
為忠臣雖死豈羨汝生邪臨行刑叱持兵者令北向曰
我君在北也(袁紹下士能盡死以效節者審配一/人而已我君在北謂袁尚已奔北也)操乃
臨祀紹墓哭之流涕慰勞紹妻還其家人寳物賜襍繒
絮稟食之(勞力到翻繒慈/陵翻食讀曰飤)初袁紹與操共起兵紹問操
曰若事不輯則方面何所可據(輯猶集也集成也觀紹/此言則起兵之時固無)
(勤王之心而有/割據之志矣)操曰足下意以為何如紹曰吾南據河
北阻燕代兼戎狄之衆南向以爭天下庶可以濟乎操
曰吾任天下之智力以道御之無所不可九月詔以操
領冀州牧操讓還兖州(當時政自操出領則/真領而讓非真讓也)初袁尚遣
從事安平牽招至上黨督軍糧(牽姓/招名)未還尚走中山招
説髙幹以并州迎尚并力觀變(説輸/芮翻)幹不從招乃東詣
曹操操復以為冀州從事又辟崔琰為别駕操謂琰曰
昨案戸籍可得三十萬衆故為大州也琰對曰今九州
幅裂二袁兄弟親尋干戈(左傳子産曰昔高辛氏有二/子伯曰閼伯季曰實沉居于)
(曠林不相能也日尋干戈以/相征討杜預注曰尋用也)冀方蒸庶暴骨原野未聞
王師存問風俗救其塗炭而校計甲兵唯此為先斯豈
鄙州士女所望於明公哉操改容謝之(此操之所以重/崔琰而亦不能)
(不害崔/琰也)許攸恃功驕嫚(烏巢之捷計出/于攸故恃其功)嘗於衆坐呼操
小字曰某甲(裴松之曰操一名吉利小字阿瞞/曰某甲者史隱其辭坐徂卧翻)卿非我
不得冀州也操笑曰汝言是也然内不樂(樂音/洛)後竟殺
之　冬十月有星孛于東井(晉天文志南方東井八星/天之南門黄道所經天之)
(亭候主水衡事法令/所取平也孛蒲内翻)　高幹以并州降操復以幹為并
州刺史(為幹復叛張本降/户江翻復扶又翻)　曹操之圍鄴也袁譚復背
之(復扶又/翻下同)略取甘陵安平勃海河間攻袁尚於中山尚
敗走故安(故安縣屬涿郡賢曰故/城在今易州易縣南)從袁熙譚悉收其衆
還屯龍湊操與譚書責以負約與之絶婚女還然後進
討(袁尚破走操/於是始討譚)十二月操軍其門譚拔平原走保南皮
臨清河而屯(水經清河過/南皮縣西)操入平原略定諸縣　曹操
表公孫度為武威將軍封永寧鄉侯度曰我王遼東何
永寕也(王于/况翻)藏印綬於武庫(遼東郡之/武庫也)是歳度卒子康
嗣位以永寧鄉侯封其弟恭操以牽招嘗為袁氏領烏
桓(牽姓招名袁紹先嘗辟招為/督軍從事兼領烏桓突騎)遣詣栁城撫慰烏桓值
峭王嚴五千騎欲助袁譚又公孫康遣使韓忠假峭王
單于印綬峭王大會羣長(烏桓部落各有君長峭七/笑翻使疏吏翻長知兩翻)忠
亦在坐(坐才卧/翻下同)峭王問招昔袁公言受天子之命假我
為單于今曹公復言當更白天子假我真單于遼東復
持印綬來(復扶/又翻)如此誰當為正招答曰昔袁公承制得
有所拜假中間違錯天子命(違異也背/也錯乖也)曹公代之言當
白天子更假真單于遼東下郡何得擅稱拜假也忠曰
我遼東在滄海之東擁兵百餘萬又有扶餘濊貊之用
(濊音穢貊/莫百翻)當今之埶彊者為右曹操何得獨為是也招
呵忠曰曹公允恭明哲(孔安國尚書/注曰允信也)翼戴天子伐叛柔
服寧靜四海汝君臣頑嚚(嚚魚巾翻左傳曰不/道忠信之言為嚚)今恃險
逺背違王命(背蒲/妹翻)欲擅拜假侮㺯神器(威福帝王/之神器)方當
屠勠何敢慢易咎毁大人(大人謂曹公/易音以䜴翻)便捉忠頭頓築
拔刀欲斬之峭王驚怖(怖普/布翻)徒跣抱招以救請忠左右
失色招乃還坐為峭王等説成敗之效禍福所歸皆下
席跪伏敬受敕教(敕戒也為/于偽翻)便辭遼東之使罷所嚴騎
　丹陽大都督媯覽郡丞戴員殺太守孫翊將軍孫河
屯京城馳赴宛陵(京城即漢吳郡丹徒縣也孫權自吳/徙居之命曰京城亦曰京口予謂此)
(京取爾雅丘絶髙曰京之義宛陵丹陽郡治所媯覽戴/員盛憲之黨也媯俱為翻姓也舜居媯汭其後因以為)
(氏員/音云)覽員復殺之(復扶/又翻)遣人迎揚州刺史劉馥(馥曹操/所用也)
令住厯陽以丹陽應之(厯陽與丹陽隔江使/馥來屯以為聲援)覽入居軍
府中欲逼取翊妻徐氏徐氏紿之曰乞須晦日(月終為/晦隂之)
(盡也紿/蕩亥翻)設祭除服然後聴命覽許之徐氏潛使所親語
翊親近舊將孫髙傅嬰等與共圖覽(語牛/倨翻)髙嬰涕泣許
諾宻呼翊時侍養者二十餘人與盟誓合謀(侍養謂侍/翊左右而)
(厚䝉給/養者)到晦日設祭徐氏哭泣盡哀畢乃除服薰香沐
浴言笑懽悦大小悽愴(悽悲也痛也愴/傷也音初亮翻)怪其如此覽宻
覘無復疑意(覘丑亷翻又丑/艷翻復扶又翻)徐氏呼髙嬰置户内使人
召覽入徐氏出户拜覽適得一拜徐大呼二君可起(呼/火)
(故/翻)髙嬰俱出共殺覽餘人即就外殺員徐氏乃還縗絰
(復著縗絰也/縗倉回翻)奉覽員首以祭翊墓舉軍震駭孫權聞亂
從椒丘還(椒丘在/豫章)至丹陽悉族誅覽員餘黨擢髙嬰為
牙門(牙門/將也)其餘賞賜有差河子韶年十七收河餘衆屯
京城權引軍歸吳夜至京城下營試攻驚之兵皆乗城
傳檄備警讙聲動地(讙許/元翻)頗射外人權使曉喻乃止明
日見韶拜承烈校尉統河部曲(史言孫權能用人以/保江東射而亦翻)
十年春正月曹操攻南皮袁譚出戰士卒多死操欲緩
之議郎曹純曰今縣師深入(純仁之弟也/縣讀作懸)難以持久若
進不能克退必喪威(喪息/浪翻)乃自執桴鼓以率攻者(桴音/膚)
遂克之譚出走追斬之李孚自稱冀州主簿求見操曰
今城中彊弱相陵人心擾亂以為宜令新降為内所識
信者宣傳明教(降户/江翻)操即使孚往入城告諭吏民使各
安故業不得相侵城中乃安(李孚小才也挾才以求/知非懐才以待聘者也)操
于是斬郭圖等及其妻子(郭圖審配各有黨附交鬭譚/尚使尋干戈以貽曹氏之驅)
(除譚尚既敗二人亦誅/禍福之報為不爽矣)袁譚使王修運糧於安樂聞譚
急將所領兵往赴之至髙宻聞譚死下馬號哭曰無君
焉歸(號户刀翻/焉於䖍翻)遂詣曹操乞收𦵏譚尸操許之復使修
還樂安督軍糧譚所部諸城皆服唯樂安太守管統不
下操命修取統首(使還運糧就/取統首也)修以統亡國忠臣解其
縳使詣操操悦而赦之辟修為司空掾郭嘉説操多辟
青冀幽并名士以為掾屬使人心歸附操從之官渡之
戰袁紹使陳琳為檄書數操罪惡連及家世極其醜詆
及袁氏敗琳歸操操曰卿昔為本初移書(説輸芮翻下/同數所具翻)
(為于偽/翻下同)但可罪狀孤身何乃上及父祖邪(案文選琳為/紹檄豫州盖)
(帝都許許屬潁川郡豫州部屬也故選專以檄豫州為/言琳檄略曰操祖父騰與左悺徐璜並作妖孽饕餮放)
(横傷化害人父嵩乞匄㩦養因臧買位竊盜鼎司操奸/閹遺醜僄狡鋒俠好亂樂禍又數其殘賢害善專制朝)
(政發掘墳陵之/罪文多不載)琳謝罪操釋之使與陳留阮瑀俱管記
室(漢公府有記室令史/主上章表報書記)先是漁陽王松據涿郡(先悉/薦翻)郡
人劉放説松以地歸操操辟放參司空軍事(為劉放因/此管魏機)
(宻以亂/魏張本)袁熙為其將焦觸張南所攻與尚俱犇遼西烏
桓(遼西烏桓其/酋曰蹋頓)觸自號幽州刺史驅率諸郡太守令長
背袁向曹(長知兩翻/背蒲妹翻)陳兵數萬殺白馬而盟令曰敢違
者斬衆莫敢仰視各以次歃(歃色/洽翻)别駕代郡韓珩曰(珩/音)
(行/)吾受袁公父子厚恩今其破亡智不能救勇不能死
於義闕矣若乃北面曹氏所不能為也一坐為珩失色
(坐徂/臥翻)觸曰夫舉大事當立大義事之濟否不待一人可
卒珩志以厲事君(卒子/恤翻)乃捨之觸等遂降曹操皆封為
列侯(降户/江翻)　夏四月黑山賊帥張燕率其衆十餘萬降
(帥所/類翻)封安國亭侯　故安趙犢霍奴等殺幽州刺史及
涿郡太守三郡烏桓攻鮮于輔於獷平(三郡烏桓遼西/蹋頓遼東蘇僕)
(延右北平烏延也獷平縣屬漁陽郡服/䖍曰獷音鞏師古曰音九勇翻又音鑛)秋八月操討犢
等斬之乃渡潞水救獷平烏垣走出塞　冬十月髙幹
聞操討烏桓復以并州叛(復扶/又翻)執上黨太守舉兵守壺
闗口(賢曰潞州上黨縣有壺山口因其險/而置闗焉二漢志壺闗縣屬上黨郡)操遣其將樂
進李典擊之河内張晟衆萬餘人寇崤澠間(晟成正翻/澠彌兖翻)
𢎞農張琰起兵以應之河東太守王邑被徵(被皮/義翻)郡掾
衛固及中郎將范先等詣司𨽻校尉鍾繇請留之(掾俞/絹翻)
繇不許固等外以請邑為名而内實與髙幹通謀曹操
謂荀彧曰闗西諸將外服内貳張晟寇亂崤澠南通劉
表固等因之將為深害當今河東天下之要地也(髙幹/據并)
(州馬騰韓遂等據闗中往來/交通皆由河東故曰要地)君為我舉賢才以鎮之(為/于)
(偽/翻)彧曰西平太守京兆杜畿(漢末分金城/置西平郡)勇足以當難
(難乃旦/翻下同)智足以應變操乃以畿為河東太守鍾繇促王
邑交符(交郡/符也)邑佩印綬徑從河北諸許自歸(河北縣屬/河東郡宋)
(白曰陜州平陸縣本漢大/陽縣地後漢改為河北縣)衛固等使兵數千人絶陜津
(水經注河水東過陜縣北河北對茅/城謂之茅津亦謂之陜津陜式冉翻)杜畿至數月不得
渡操遣夏侯惇討固等未至畿曰河東有三萬户非皆
欲為亂也今兵迫之急欲為善者無主必懼而聽於固
固等埶專討之不勝為難未已討之而勝是殘一郡之
民也且固等未顯絶王命外以請故君為名必不害新
君吾單車直往出其不意固為人多計而無斷(斷丁/亂翻)必
偽受吾吾得居郡一月以計縻之足矣遂詭道從郖津
度(水經注河水東逕湖縣故城北又東合柏谷水/又東右合門水河水於此有郖津之名郖音竇)范先
欲殺畿以威衆且觀畿去就於門下斬殺主簿以下三
十餘人畿舉動自若于是固曰殺之無損徒有惡名且
制之在我遂奉之畿謂固先曰衛范河東之望也吾仰
成而已(仰牛/向翻)然君臣有定義成敗同之大事當共平議
以固為都督行丞事領功曹(既已為都督又令行郡丞/事又領功曹也都督掌兵)
(丞貳太守於郡事無所不闗功曹/掌選署功勞陽以郡權悉與之也)將校吏兵三千餘人
皆范先督之(將即亮翻/校户教翻)固等喜雖陽事畿不以為意固
欲大發兵畿患之説固曰今大發兵衆情必擾不如徐
以貲募兵固以為然從之得兵甚少(以貲募兵則郡計/不足以繼故得兵)
(甚/少)畿又喻固等曰人情顧家諸將掾史可分遣休息(掾/俞)
(絹/翻)急緩召之不難固等惡逆衆心(惡烏/路翻)又從之於是善
人在外隂為已援惡人分散各還其家㑹白騎攻東垣
(白騎張白騎之衆相聚為賊者也垣縣屬河東郡東字/衍續漢志垣縣注云山在東狀如垣盖此時已有東垣)
(之名騎/奇寄翻)髙幹入濩澤(濩澤縣屬河東郡賢曰今澤/州縣師古曰濩音烏虢翻)畿知
諸縣附已乃出單將數十騎赴堅壁而守之(將即亮翻/堅壁壁壘)
(之最/堅者)吏民多舉城助畿者(舉城謂舉/屬縣城也)比數十日(比必/寐翻)得
四千餘人固等與髙幹張晟共攻畿不下略諸縣無所
得曹操使議郎張既西徵闗中諸將馬騰等皆引兵㑹
擊晟等破之斬固琰等首其餘黨與皆赦之於是杜畿
治河東務崇寬惠(治音直/之翻)民有辭訟畿為陳義理遣歸
諦思之(為音于偽翻諦/音丁計翻審也)父老皆自相責怒不敢訟勸耕
桑課畜牧百姓家家豐實然後興學校(校户/教翻)舉孝弟(弟/讀)
(曰/悌)修戎事講武備河東遂安畿在河東十六年常為天
下最(為曹操因河東資實以平闗中張本杜畿之子為/杜恕恕之子為杜預其守河東觀其方略固未易)
(才也予竊謂杜氏仕于魏晉累世貴盛/必有家傳史因而書之固有過其實者)　秘書監侍中
荀悦(桓帝延熹二年置/秘書監秩六百石)作申鑒五篇奏之悦爽之兄子
也時政在曹氏天子恭己(言恭己南面而已政事無所/預也孔子曰無為而治者其)
(舜也歟夫何為哉恭己正南面而已後世遂以政/在强臣已無所預為恭己舜之恭己果如是哉)悦志
在獻替(獻可/替否)而謀無所用故作是書其大畧曰為政之
術先屏四患(屏必/郢翻)乃崇五政偽亂俗私壊法放越軌奢
敗制(壊音怪敗/補邁翻)四者不除則政末由行矣是謂四患興
農桑以養其生審好惡以正其俗(好呼到翻/惡烏路翻)宣文教以
章其化立武備以秉其威明賞罰以統其法是謂五政
人不畏死不可懼以罪人不樂生不可勸以善故在上
者先豐民財以定其志是謂養生(此説萬世不可/易也樂音洛)善惡
要乎功罪毁譽効於凖驗(書云無稽/之言勿聽)聽言責事舉名察
實無或詐偽以蕩衆心(蕩謂動之也以詐偽動之則人/之心亦必動於詐偽以應其上)
故俗無姦怪民無淫風是謂正俗榮辱者賞罰之精華
也故禮教榮辱以加君子化其情也桎梏鞭撲以加小
人化其形也(桎之日翻梏工/沃翻撲普卜翻)若教化之廢推中人而墜
於小人之域(推吐/雷翻)教化之行引中人而納於君子之塗
是謂章化在上者必有武備以戒不虞安居則寄之内
政(國語管仲相齊桓公/作内政以寄軍令)有事則用之軍旅是謂秉威賞
罰政之柄也人主不妄賞非愛其財也賞妄行則善不
勸矣不妄罸非矜其人也罰妄行則惡不懲矣賞不勸
謂之止善罸不懲謂之縱惡在上者能不止下為善不
縱下為惡則國法立矣是謂統法四患既蠲五政又立
行之以誠守之以固簡而不怠疎而不失垂拱揖讓而
海内平矣(荀悦申鑒其立論精切闗於國家興亡之大/致過於彧攸至于揣摩天下之勢應敵設變)
(以制一時之勝悦未必能也曹操奸雄親信彧攸而悦/乃在天子左右悦非比於彧攸而操不之忌盖知悦但)
(能持論其才必不能辦也嗚呼東都之季荀淑以名徳/稱而彧攸以智略濟荀悦葢得其祖父之彷彿耳其才)
(不足以用世其言僅見于此書後之有天下國家者尚/論其世深味其言則知悦之忠于漢室而有補于天下)
(國家也蠲/吉𤣥翻)
　
　
　
　
　
　
　
　
　
　
　
　
　資治通鑑巻六十四
