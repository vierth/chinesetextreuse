
　建炎以来繫年要録巻一百
　　　　　　　　　　　　宋　李心𫝊　撰
紹興六年夏四月戊戌朔史館上大元帥府事蹟十巻
　左朝散大夫直秘閣詹大和落致仕以給事中吕祉
朱震中書舍人任申先言其才也
庚子殿中侍御史周秘言國家嵗以十五事考校監司
四善四最考校縣令而五六年間惟成都潼川路一嘗
奏到其餘諸路課績並不申奏法令廢弛能否無辨有
善最者不賞有過惡者無罰吏治之不良亦無足恠者
欲望責諸路監司州縣自今各依限保明其累年輙不
申奏者亦乞取問因依從朝廷審度嵗取殿最各一二
人量行賞罸庻幾監司守令咸知自竭以副陛下責任
之意詔吏部申嚴行下違者令御史臺糾劾　是日上
御經筵給事中兼侍講朱震留身論四方奏讞自王安
石開按問之法及曾布增強盗贓錢遂皆不死翌日上
以語宰執曰此極弊事若出得一人死罪雖云隂徳然
殺人者不死亦豈聖人立法之意折彦質曰此非隂徳
乃長姦爾上顧趙鼎曰遇有奏案切須詳之
辛丑顯謨閣待制新知福州張致逺言臣聞自昔為天
下國家者其建功立事未嘗不謀於衆亦未嘗必從於
衆然有成有敗有得有失顧從與違能斷與不斷耳大
抵一二人立議如楊國忠張延賞輩出於忿嫉則不可
如吳張昭如晉桓冲特識慮有不及耳至若秦隋之季
禁切斬殺使人雷同此敗亡之軌可以永監故曰謀貴
衆斷貴獨謀不衆則利害不盡斷不獨則臧否不决臣
竊惟陛下専任將相慨然有為宸謀英斷固已度越前
古矣至於前席臣工開納羣䇿亦未嘗不推誠務盡第
未聞何人抗論於朝某人力陳於上唯唯諾諾幾至成
風得則暴揚私言失則歸過君相負陛下兼聼之意堕
公朝共濟之體此臣朝夕之所寒心也區區管見欲望
睿明采臣瞽言特降親劄切責公卿大夫各攄所藴無
尚詭随利便闕失指言其故陛下與二三大臣熟復折
𠂻斷而行之天下幸甚時張浚將大舉北伐議論已定
致逺入辭乃上此奏上命學士降詔出榜朝堂　左朝
奉郎提舉洪州玉隆觀傅崧卿為荆湖南路安撫制置
大使司參謀官降授左朝請郎主管台州崇道觀王次
翁為參議官左宣教郎知嚴州夀昌縣臧梓武顯大夫
閤門宣賛舍人王繪並充幹辦公事繪仍落致仕皆用
制置大使吕頥浩奏也後五日詔復崧卿集英殿修撰
　免觧進士宋藻特補右廸功郎藻興化軍人上所著
十君論上召對而命之　右承議郎程序杖脊刺配新
州牢城序監新都縣商税盗用庫金法當絞故有是命
壬寅遣帶御噐械韓世良徃楚州軍前撫問以淮陽之
㨗故也仍以兩鎮節度使印賜世忠且賜張浚手書曰
世忠既㨗整軍還屯進退合宜不失事機亦卿指授之
方卿更審虛實徐為後圖或遣岳飛一窺陳蔡使敵枝
梧之不暇也　寳文閣直學士劉洪道知揚州洪道自
武昌召歸既對遂有是命　詔左朝請大夫主管台州
崇道觀陳公輔右朝奉郎直秘閣主管台州崇道觀吕
本中左從政郎監福州嶺口鹽倉梁習左宣教郎黄鍰
並召赴行在所用史館修撰范冲薦也冲奏公輔學術
髙明可居議論之地本中文章典雅長於史學習學有
淵源敏於為政恬退之節人所難能以其不求聞逹故
世罕有知者鍰學問純明吏能精敏抱才未試風節甚
髙閑廢之久衆論惜之伏望特賜召對察其人才可否
而進退之故有是命　故贈保大軍節度使髙士遜追
封南平郡王髙士林追封普安郡王右朝散大夫新通
判温州髙世定進一官直徽猷閣士遜士林宣仁聖烈
皇后弟世定士林孫也先是保静軍承宣使髙世則言
宣仁遺恩為惇卞所格有㫖令世則開具遂自士遜以
下十三人次第褒贈之士林官止内殿崇班世則稱嘗
任節度使繇是得王(按士遜追封制云生専節制之權/士林制云親享牧伯八命之貴是)
(時中書舎人任申先兼史館/修撰不知何以鹵莽如此)
甲辰偽齊將王威攻唐州陷之團練判官扈舉臣推官
張從之皆死詔各贈一官録舉臣子初品文階從之子
進義校尉(九月丙/戌贈官)
乙巳詔湖北京西宣撫使岳飛丁母憂已擇日降制起
復縁見措置進兵渡江不可等待令飛日下主管軍馬
措置邊事不得辭免先是飛母慶國太夫人姚氏卒於
軍飛不竢報乃觧官而去上聞之詔飛起復遣東頭供
奉官鄧琮持告撫諭賜銀帛千匹兩令官屬將佐本路
監司本州守臣日下敦請治事翌日降制已而琮見飛
於廬山寺飛欲以衰服謝恩琮不聼飛再辭上不許詔
飛速徃措置調發毋得少失機㑹飛奉詔歸屯(日歴飛/奏以四)
(月六日扶䕶来廬山卜𦵏十二日至江州瑞昌縣被受/宻劄起復二十七日甲子降詔不允五月壬申再降詔)
(今併附書之諸書稱飛與張浚議不合乞持/服乃紹興七年事詳見本年四月丁未并注)
丙午集英殿修撰新知邵州胡寅充徽猷閣侍制知嚴
州三省勘㑹寅自除中書舍人已及一年故有是命寅
時留婺州未去乃就用之(秀水閒居録稱寅不省父病/求改除事見八年六月戊寅)
(注/)　右武大夫降授文州刺史王健知閤門事　江西
制置大使李綱獻太上皇帝所賜犀帶玉束帶象簡各
一畫二軸詔還以賜綱先是綱以二帝所賜御筆刻石
送右僕射張浚上聞之欲見上皇真蹟綱因以賜物上
之(朱勝非秀水閒居録李綱帥豫章許入覲綱見上盡/以前朝所得書詔犀玉帶及家藏寳玩次第進獻上)
(皆不納賜廐馬金帶飲膳而已綱既去殊怏怏按綱/進前朝書詔乃因上宣諭事具日歴今年三月癸酉)
秘書省著作佐郎李公懋提舉江南西路常平茶鹽公
事從所請也　詔諸州試經給降度牒權住三分之二
(舊/)法降賜度牒凢二有撥賜有試經自軍興以来名山
福地及他當賜者並罷(如寺觀有金寳牌/及御書去處等)而毎州試經
猶不下三十人至是配賣度牒益多官直百二十千民
間三十千而已議者乞權住五年故有是命
丁未左朝奉郎徐文中落致仕文中通判吉州與䖍冦
戰傷重請老至是疾愈乃復令出仕
戊申偽齊進武校尉陳舜臣張瓊並補承信郎舜臣充
嚴州兵馬監押瓊充臨安府南蕩廵檢仍舊京東淮東
宣撫處置司使喚以韓世忠言大兵至鎮淮軍二人首
率全城官吏軍民以迎王師乞推恩故也既而世忠再
請乃並轉三官(二人轉官/在丙辰)
己酉中書門下省言文武臣僚賜功臣號係祖宗舊制
方今勸奬有功理宜檢舉重别措置詔應能决勝強敵
恢復境土並降制特賜以示異恩　秘書省校書郎勾
龍如淵行著作佐郎　詔川陕宣撫司類省試武舉合
格陳紹業等四人並補官并文士所賜勅降付制置大
使司換給時川陕宣撫副使吳玠専治兵應選舉差注
民事皆𨽻制置司故也　殿中侍御史石公揆請選人
任京局改官後並令罷任庻幾待闕之人得以次進從
之時刪定計議編修官共十一員而待次者至三十餘
員故公揆以為請　武功大夫文州團練使韓昭特遷
右武大夫武功郎韓誡俟轉正使日除遥郡刺史修武
郎韓諮除閤門宣賛舎人三人皆駙馬都尉嘉彦子其
家請用遺奏所得恩澤三資而命之　起復左武大夫
文州團練使廣南東路兵馬鈐轄都督府摧鋒都統制
韓京乞以捕盗賞二官囬贈祖楚一名目詔如其請贈
楚承節郎
庚戌初命宗正寺訓諸宗室名自元豐後非袒免親皆
罷賜名之典而宗正丞孫緯論同名者衆故復訓名焉
　起復左朝奉大夫川陕宣撫司幹辦公事邵博為都
督府幹辦公事
辛亥故朝請大夫趙君錫特贈徽猷閣直學士(君錫河/南人元)
(祐御史中丞黨籍待制/以上第六人亳州居住)用其孫請也上因言一時甚有
濫居黨人之數者范冲任申先皆能辨之上又曰聞章
惇家極恨申先揚言於人俟他日申先不在朝廷當集
衆訴於闕下折彦質曰此天下公論豈係一申先但除
惡務盡前日行遣太輕不當其罪故致此紛紛上曰然
　遣内侍黄克柔徃楚州勞韓世忠及一行將士
壬子韓世忠遣參謀官右朝散大夫秘閣修撰陳桷參
議官右通直郎新知建昌軍張偁幹辦公事右承直郎
竇灝等三人来奏㨗上引對詔桷進一官偁直秘閣灝
特改右宣教郎(三人遷官除/職在甲寅)時正隂雨上數問輔臣不
害麥否趙鼎曰此正接梅雨大抵江浙須得梅雨乃能
有秋是以多不種麥然更望陛下誠意感格天必垂祐
上曰善　殿中侍御史王縉入見諫上取青碌玳瑁後
二日上諭趙鼎曰中間嘗取玳瑁數十兩止造一帶鞓
襯餘令入藥兼朕雅不愛此物昨日縉䟽中論及此又
顧鼎問朝廷曾令取青碌否鼎對雖不記子細大槩是
令民間採取貨賣官中收息耳上云䟽中亦有此一事
當便為理㑹朕宫中未嘗輙修一椽屋須此何用之明
日進呈縉諫䟽鼎因言青碌乃是提舉坑冶趙伯瑜起
請令民間從便採取所得價錢以供銅本上曰不若别
更處置言路既有聞必是外間已有所議也鼎曰聼民
間自取此亦何害然縉深得諫臣之體大抵當防微杜
漸救之於未然上曰前日已嘗再三嘉奬乃出伯瑜所
請許召人興採抽買毋得抑勒騷擾(上諭趙鼎在是月/甲寅進呈縉䟽及)
(出伯瑜所請在/乙卯今併書之)
癸丑故奉直大夫韓璆贈右朝議大夫官其家一人璆
建炎初通判洺州死於難至是其弟廣西提㸃刑獄公
事璜訟於朝故有是命
甲寅京東淮東宣撫處置使司統制官果州團練使呼
延通特遷永州防禦使諸將王權劉寳岳超許世安劉
鋭崔徳明單徳忠杜琳等十八人並進官有差賞淮陽
之㨗也是役也將士受賞者萬七千人論者或以為過
云
乙卯尚書右僕射都督諸路軍馬張浚言契勘都督府
并行府恭被聖訓勸誘懐忠體國富豪之人納金入粟
以助軍費詢訪得平江府湖秀常州江隂軍紹興府衢
温州建康府廣徳軍最係豪右大姓數多去處行府量
度支降官告委守貳随宜勸誘上户請買即不得例行
均敷如或委實勸誘不能敷足數目即具狀申取行府
指揮若元係出等上户即今物力减退亦不得抑勒科
配詔依己行事理時殿中侍御史周秘亦言去嵗諸路
旱歉民多殍亡惟浙西一路粗為豐登所宜寛養其力
以備朝廷不時之用而近者召人買爵州縣因而為姦
名為勸誘恐其實不免抑配名召富民其實均於下户
臣恐民力自此殚竭有失國家日後之計欲望睿慈特
詔大臣將鬻爵事更加詳議審度民力禁戢州縣無得
抑配無及下户未賣者特與之蠲减已買者稍緩其征
催務使民力不至困竭則國家用度亦無乏絶矣乃命
諸路轉運司行下州縣依都督府已行毋得抑配　中
書舎人兼史館修撰任申先充集英殿修撰提舉江州
太平觀免謝辭先是申先繳沈與求詞頭有臺諫隂附
相為表裏之語右諫議大夫趙霈等見其章皆闔門待
罪且言申先縁此益肆凶暴無所忌憚毎見臺諫有所
論列公然對衆指議不問事之當否屢言今日臺諫亦
何足恤如臣等果有朋比之迹望速行竄斥如申先欺
罔聖聼亦乞睿斷施行䟽入遂有是命仍令霈等日下
供職時軍需甚急故有鬻爵及配賣度牒錢引數事朝
士皆以為不可於是言者論之申先趙鼎客也至是獨
助張浚乃携臺諫章示秘書郎張戒曰此論何如戒言
不知申先曰子以臺諫之言不敢議耶給事中吕祉謂
人曰申先姦邪苐知附右相不悟人之嗤已然或者以
為祉之附浚又甚於申先者也(申先事以熊克小歴所/書附入但克繫此事於)
(正月己丑恐誤盖今年二月甲辰方置交子務三月末/間言者方論交子不便至此方論官告申先持示張戒)
(當在此時故趙霈䟽中有云臺諫有所論列公然對/衆指議其罷去實以此也今移附此日庻不抵牾)
故中大夫趙瞻贈資政殿大學士以其孫右承議郎戩
有請也(瞻鳯翔人元祐間知樞宻院事薨於位贈銀青/光禄大夫諡懿簡黨籍執政第十五人追奪贈)
(諡/)　成都府天寧萬夀禪寺住持圜悟禪師克勤卒賜
諡正覺禪師塔名寂照克勤崇寧人有戒行自張浚已
下皆尊禮之
丙辰司農寺丞金安節面對論和糴之弊大畧言以行
在觀之去嵗糴價僅用今嵗三分之一而粒米有餘願
糴者衆近嵗州縣和糴徃徃有弊或不増價勸誘使之
願糴而輙令有物力之家等第均認雖名和糴而實抑
配其弊一也又所均之數亦未集而輙先告辦以覬恩
賞及當起發乃始追呼倉猝供輸民力重困其弊二也
又或與射利之民相為表裏貸以公帑使營私利取貴
價於官而以賤價糴之於民専收其贏利不及衆其弊
三也願陛下申勅有司各體徳意毋蹈兹弊安節又言
近嵗吏部注官率數人而共一闕又三嵗而增數百人
豈不益甚乎任宫觀而仰給州縣者衆有未嘗歴任而
坐理考第用舉主陞改又非特月費俸錢而已望陛下
明詔大臣深思其弊凡官至任子者無論貴近皆為之
限宫觀嶽廟格法更加裁約俾無濫授至於考任舉官
亦宜區别無令與服勤州縣者一槩收使以絶僥倖庻
幾二弊可去少捄今日官冗財匱之患天下幸甚
戊午翰林學士兼侍讀胡交修試刑部尚書徽猷閣直
學士提舉建隆觀兼侍講兼史館修撰資善堂翊善范
冲為翰林學士兼侍讀他職如故
己未淮西宣撫使劉光世奏統制官張琦歸自金中上
曰無故而歸必須有説正當深察耳折彦質曰若其人
稱金勢極衰便當可疑先是琦以所部戍蕪湖為裨將
陳琳所刼叛去至是復歸光世以琦為翼武軍同綂制
尋進琦横行遥郡二官充洪州兵馬鈐轄其徒四人皆
序進一官(琦以去年二月叛去今年五月/辛巳遷官癸未陞帶今聨書之)　寳文閣直
學士新知揚州劉洪道為寳文閣學士知襄陽府賜銀
帛三百匹兩先是新除保康軍承宣使知襄陽王彦以
岳飛嫌辭不赴都督行府奏令彦以前䕶副軍都綂制
兼本府參議軍事遂命洪道代行張浚因奏洪道兼行
府參謀軍事仍以江東户帖錢十萬緡通泰鹽三千袋
為囬易本(二事並在/是月丙寅)　尚書倉部員外郎辛次膺徙吏
部　右奉直大夫川陜宣撫使司主管機宜文字薛仁
輔為尚書倉部郎中時宣撫副使吳玠遣仁輔與其子
忠訓郎拱偕來奏事且進所市西馬千匹故有是命尋
又進一官　左宣教郎監潭州南嶽廟蕭振為秘書郎
振平陽人趙鼎所薦也初振入見稱㫖上欲除臺官而
無闕鼎請用為樞宻院承㫖上命以館職處之　詔成
都潼川府路漕臣及四川都轉運使趙開並先次降兩
官令制置大使司取勘以中書門下言四川合應副王
彦一軍錢糧除䕫路已有起發數目外兩路並未見起
發數目都轉運司亦不催發故也其合起錢糧仍令大
使司責立近限須管催促起發盡絶(李燾撰趙開墓誌/吳武安與公所操)
(持浸異疊以餽餉不給訴於朝詔公躬至軍前應副錢/糧更除公待制加武安兩鎮節鉞復降㫖都轉運使不)
(當與四路漕臣同共繫銜成都潼川兩路漕臣與都轉/運使皆坐應副贍軍錢物愆期各罰秩二等凡此皆所)
(以交觧間隙趣辦饋餉也按漕臣降秩乃為王彦一軍/錢糧此時彦移屯荆南已得㫖令行府應副或是併以)
(彦軍錢糧應副吳玠亦未可/知當求總領所按牘參考)
庚申都督行府奏無錫知縣劉寛治狀乞加賞上因論
州縣得失顧趙鼎曰卿須常留意若有庸繆者雖無顯
過亦當便與罷斥
辛酉詔四川制置大使司禁止採伐禁山林木蜀三面
被邊綿亘四百里山溪險阻林木障蔽祖宗時封禁甚
備前一日太常博士李弼直面對論頃嵗以來一切廢
弛加以軍興而製器械運糧而造船筏自近及逺斫採
殆盡異時障蔽之地乃四通八逹輔臣進呈上曰如河
東黑松林祖宗時所以嚴禁採伐者正為藉此為阻以
屏捍外國耳異日營繕為一時遊觀之美遂使邊境蕩
然更無阻隔折彦質曰此皆臣下不言之罪
壬戌名滁州劉位廟曰剛烈
癸亥左諌議大夫趙霈試尚書工部侍郎兼侍講　左
從政郎樞宻院計議官兼權檢詳諸房文字吕用中面
對請自今死事之人若得恩澤並須先補子孫如無子
孫則令立後承受或子孫皆已有官然後及其近屬庻
幾絶其偽冒規圖鬻賣之弊使忠義之家得䝉實惠從
之
甲子少保武寧安化軍節度使京東淮南東路宣撫處
置使韓世忠賜號揚武翊運功臣加横海武寧安化軍
節度使賞淮陽之㨗也世忠乞犒軍銀帛三萬匹兩詔
以五千予之節度開三鎮大將賜功臣號皆自此始
詔新製度牒權住給降應副其他官司専充糴本支用
　故殿中侍御史陳洙特與一孫恩澤洙建陽人嘉祐
中嘗上䟽請擇宗室之賢者立為皇子司馬光當國奏
官其子師雄師雄未受命而死及是守臣魏矼為之請
故有是命　詔客載見緡徃來者除其税言者論近聞
諸處米榖皆貴錢亦難得是以小民重困究其所以兩
年之間折帛預借户帖之類多起見緡一州之間亦不
下數十萬用給大軍發徃江淮而商旅販易少有載見
緡廽者不唯脚乗之費而所過場務例皆收税自江上
至行在場務十餘及徃諸州愈逺愈多一一抽收所餘
無幾是致滯於一方不能流通江淮日益多諸處日益
竭他日或須折帛之類民間何以應副故有是㫖
丙寅新除翰林學士范冲改翰林侍讀學士兼職如故
冲再辭新命上不許冲復奏避親故事典䇿具存天下
之人不可户曉上乃令改命自咸平初始置講讀學士
經元豐紹聖再省至是特以命冲　詔岳飛仍舊兼節
制蘄黄州　左朝奉郎新知常州李易直秘閣知揚州
先赴都堂稟議訖之任易以本貫辭不許　詔比减行
在官吏俸禄所損無㡬可罷之(事祖見去年/十一月甲申)　忠訓郎
川陜宣撫使司書寫機宻文字吳拱特遷右武郎其後
行吏士並進兩官資遣還蜀　除名内侍趙民彦特敘
入内内侍省黄門日下供職民彦初坐驗視偽祁王失
實流英州樞宻院言民彦未嘗赴貶所於敘法有礙詔
特依已得指揮　偽齊劉豫築劉龍城以窺淮西劉光
世遣本司副綂制王師晟破之執偽綂制官華知剛盡
俘其衆而還
　
　
　
　
　建炎以來繫年要録巻一百
