史記正義卷七十
　　　　　　　　　　　　唐　張守節　撰
張儀列傳第十　　　　　　　史記七十
張儀者魏人也(傳云晉有公扶餘子公行杜預云皆宦/卿之嫡以為公族大夫餘子嫡子之母)
(弟也公行庶子掌公戎行也藝/文志云張子十篇在縱横流)始嘗與蘇秦俱事鬼谷
先生學術蘇秦自以不及張儀張儀已學而游說諸侯
嘗從楚相飲已而楚相亡璧門下意張儀曰儀貧無行
必此盜相君之璧共執張儀掠笞數百不服醳之其妻
曰嘻子毋讀書游說安得此辱乎張儀謂其妻曰視吾
舌尚在不其妻笑曰舌在也儀曰足矣蘇秦已說趙王
而得相約從親然恐秦之攻諸侯敗約後負念莫可使
用於秦者乃使人微感張儀曰子始與蘇秦善今秦已
當路子何不往游以求通子之願張儀於是之趙上謁
求見蘇秦蘇秦乃誡門下人不為通又使不得去者數
日已而見之坐之堂下賜僕妾之食因而數讓之曰以
子之材能乃自令困辱至此吾寧不能言而富貴子子
不足收也謝去之張儀之來也自以為故人求益反見
辱怒念諸侯莫可事獨秦能苦趙乃遂入秦蘇秦已而
告其舍人曰張儀天下賢士吾殆弗如也今吾幸先用
而能用秦柄者獨張儀可耳然貧無因以進吾恐其樂
小利而不遂故召辱之以激其意子為我隂奉之乃言
趙王發金幣車馬使人㣲隨張儀與同宿舍稍稍近就
之奉以車馬金錢所欲用為取給而弗告張儀遂得以
見秦惠王惠王以為客卿與謀伐諸侯蘇秦之舍人乃
辭去張儀曰頼子得顯方且報徳何故去也舍人曰臣
非知君知君乃蘇君蘇君憂秦伐趙敗從約以為非君
莫能得秦柄故感怒君使臣隂奉給君資盡蘇君之計
謀今君已用請歸報張儀曰嗟乎此在吾術中而不悟
吾不及蘇君明矣吾又新用安能謀趙乎為吾謝蘇君
蘇君之時儀何敢言且蘇君在儀寧渠能乎張儀既相
秦為文檄告楚相曰始吾從若飲我不盜而璧若笞我
若善守汝國我顧且盜而城苴蜀相攻擊(華陽國志云/昔蜀王封其)
(弟于漢中號曰苴侯因命之邑曰葭萌苴侯與巴王為/好巴與蜀為讎故蜀王怒伐苴苴奔巴求救於秦秦遣)
(張儀從子于道伐蜀王自葭萌禦之敗績走至武陽為/秦軍所害秦遂滅蜀因滅巴蜀二郡括地志云苴侯都)
(葭萌今利州益昌縣五十里葭萌故城是蜀侯都益州/巴子城在合州石饒縣南五里故墊江縣也巴子都江)
(州在都之北/又峽州界也)各來告急於秦秦惠王欲發兵以伐蜀以
為道險狹難至而韓又來侵秦秦惠王欲先伐韓後伐
蜀恐不利欲先伐蜀恐韓襲秦之敝猶豫未能決司馬
錯與張儀爭論於惠王之前司馬錯欲伐蜀張儀曰不
如伐韓王曰請聞其說儀曰親魏善楚下兵三川塞什
谷之口(括地志云温泉水即尋源出洛州鞏縣西南四/十里注水經云鄩城水出北山鄩溪又有故鄩)
(城在鞏縣西南五十八里按洛州維/氏縣東南四十里與鄩溪相近之也)當屯留之道(屯留/潞州)
(縣也道即太行/羊腸阪道也)魏絶南陽(南陽懐州也是當屯留之道/今魏絶斷壞羊腸韓上黨之)
(路/也)楚臨南鄭(是塞什谷之口也今楚兵臨鄭南/塞轘轅鄩口斷韓南陽之兵也)秦攻新
城冝陽(洛州福/昌縣也)以臨二周之郊誅周王之罪侵楚魏之
地周自知不能救九鼎寶器必出據九鼎案圖籍挾天
子以令於天下天下莫敢不聽此王業也今夫蜀西僻
之國而戎翟之倫也敝兵勞衆不足以成名得其地不
足以為利臣聞爭名者於朝爭利者於市今三川周室
天下之朝市也而王不爭焉顧爭於戎翟去王業逺矣
司馬錯曰不然臣聞之欲富國者務廣其地欲彊兵者
務富其民欲王者務博其徳三資者備而王隨之矣今
王地小民貧故臣願先從事於易夫蜀西僻之國也而
戎翟之長也有桀紂之亂以秦攻之譬如使豺􁀙逐羣
羊得其地足以廣國取其財足以富民繕兵不傷衆而
彼己服焉(饍音膳同/饍具食也)拔一國而天下不以為暴利盡西
海而天下不以為貪(海之言晦也西夷晦昧無知/故言海也言利盡西方羗戎)是我
一舉而名實附也而又有禁暴止亂之名今攻韓劫天
子惡名也而未必利也又有不義之名而攻天下所不
欲危矣臣請論其故周天下之宗室也齊韓之與國也
周自知失九鼎韓自知亡三川(韓自知亡二周故與/周并力合謀  也)將
二國并力合謀以因乎齊趙而求解乎楚魏以鼎與楚
以地與魏王弗能止也此臣之所謂危也不如伐蜀完
惠王曰善寡人請聽子卒起兵伐蜀十月取之遂定蜀
(表云秦惠王後元/年十月擊滅之)貶蜀王更號為侯而使陳莊相蜀蜀
既屬秦秦以益彊富厚輕諸侯秦惠王十年使公子華
與張儀圍蒲陽(在隰州隰川縣/蒲邑故城是也)降之儀因言秦復與魏
而使公子繇質於魏儀因說魏王曰秦王之遇魏甚厚
魏不可以無禮魏因入上郡少梁謝秦惠王惠王乃以
張儀為相更名少梁曰夏陽(少梁城同州韓城縣南二十/十三里夏陽城在縣南二)
(里梁山在縣東南十九里/龍門山在縣北五十里)儀相秦四嵗立惠王為王(表/云)
(惠王之十三年周顯/王之三十四年也)居一嵗為秦將取陜築上郡塞其
後二年使與齊楚之相㑹齧桑東還而兔相相魏以為
秦欲令魏先事秦而諸侯効之魏王不肯聽儀秦王怒
伐取魏之曲沃平周復隂厚張儀益甚張儀慙無以歸
報留魏四嵗而魏襄王卒哀王立張儀復說哀王哀王
不聽於是張儀隂令秦伐魏魏與秦戰敗明年齊又來
敗魏於觀津秦復欲攻魏先敗韓申差軍斬首八萬諸
侯震恐而張儀復說魏王曰魏地方不至千里卒不過
三十萬地四平諸侯四通輻湊無名山大川之限從鄭
至梁二百餘里車馳人走不待力而至梁南與楚境西
與韓境北與趙境東與齊境卒戍四方守亭鄣者不下
十萬梁之地勢固戰場也梁南與楚而不與齊則齊攻
其東東與齊而不與趙則趙攻其北不合於韓則韓攻
其西不親於楚則楚攻其南此所謂四分五裂之道也
且夫諸侯之為從者將以安社稷尊主彊兵顯名也今
從者一天下約為昆弟刑白馬以盟洹(音/桓)水之上以相
堅也而親昆弟同父母尚有爭錢財而欲恃詐偽反覆
蘇秦之餘謀其不可成亦明矣大王不事秦秦下兵攻河
外(河外即卷/衍燕酸棗)據卷衍酸棗(卷衍屬鄭州燕滑州胙城縣/酸棗屬滑州皆黄河南岸地)
劫衛取陽晉(故城在曹州乗氏/縣西北三十七里)則趙不南趙不南而梁
不北梁不北則從道絶從道絶則大王之國欲母危不
可得也秦折韓而攻梁韓怯於秦秦韓為一梁之亡可
立而須也此臣之所為大王患也為大王計莫如事秦
事秦則楚韓必不敢動無楚韓之患則大王髙枕而卧
(枕針/鴆反)國必無憂矣且夫秦之所欲弱者莫如楚而能弱
楚者莫如梁楚雖有冨大之名而實空虚其卒雖多然
而輕走易北不能堅戰悉梁之兵南面而伐楚勝之必
矣割楚而益梁虧楚而適秦嫁禍安國此善事也大王
不聽臣秦下甲士而東伐雖欲事秦不可得矣且夫從
人多奮辭而少可信說一諸侯而成封侯是故天下之
游談士莫不日夜搤腕瞋目切齒以言從之便以說人
主人主賢其辯而牽其說豈得無眩哉臣聞之積羽沉
舟羣輕折軸衆口鑠金積毁銷骨故願大王審定計議
且賜骸骨辟魏哀王於是乃倍從約而因儀請成於秦
張儀歸復相秦三嵗而魏復背秦為從秦攻魏取曲沃
明年魏復事秦秦欲伐齊齊楚從親於是張儀往相楚
楚懐王聞張儀來虚上舍而自館之曰此僻陋之國子
何以教之儀說楚王曰大王誠能聽臣閉關絶約於齊
臣請獻商於之地六百里使秦女得為大王箕箒之妾
秦楚娶婦嫁女長為兄弟之國此北弱齊而西益秦也
計無便此者楚王大說而許之羣臣皆賀陳軫獨弔之
楚王怒曰寡人不興師發兵得六百里地羣臣皆賀子
獨弔何也陳軫對曰不然以臣觀之商於之地不可得
而齊秦合齊秦合則患必至矣楚王曰有說乎陳軫對
曰夫秦之所以重楚者以其有齊也今閉關絶約於齊
則楚孤秦奚貪夫孤國而與之商於之地六百里張儀
至秦必負王是北絶齊交西生患於秦也而兩國之兵
必俱至善為王計者不若隂合而陽絶於齊使人隨張
儀茍與吾地絶齊未晚也不與吾地隂合謀計也楚王
曰願陳子閉口毋復言以待寡人得地乃以相印授張
儀厚賂之於是遂閉關絶約於齊使一將軍隨張儀張
儀至秦詳失綏墯車不朝三月(詳音/羊)楚王聞之曰儀以
寡人絶齊未甚邪乃使勇士至宋借宋之符北罵齊王
齊王大怒折節而下秦秦齊之交合張儀乃朝謂楚使
者曰臣有奉邑六里願以獻大王左右楚使者曰臣受
令於王以商於之地六百里不聞六里還報楚王楚王大怒
發兵而攻秦陳軫曰軫可發口言乎攻之不如割地反
以賂秦與之并兵而攻齊是我出地於秦取償於齊也
王國尚可存楚王不聽卒發兵而使將軍屈匄擊秦秦
齊共攻楚斬首八萬殺屈匄遂取丹陽漢中之地(今梁/州也)
(在漢/水北)楚又復益發兵而襲秦至藍田大戰楚大敗於是
楚割兩城以與秦平秦要楚欲得黔中地(要音/腰)欲以武
關外易之(即商於/之地)楚王曰不願易地願得張儀而獻黔
中地秦王欲遣之口弗忍言張儀乃請行惠王曰彼楚
王怒子之負以商於之地是且甘心於子張儀曰秦彊
楚弱臣善靳尚尚得事楚夫人鄭袖袖所言皆從且臣
奉王之節使楚楚何敢加誅假令誅臣而為秦得黔中
之地臣之上願遂使楚楚懷王至則囚張儀將殺之靳
尚謂鄭袖曰子亦知子之賤於王乎鄭袖曰何也靳尚
曰秦王甚愛張儀而不欲出之(秦王不欲出張儀使楚/若欲自行今秦欲以上)
(庸地及美/人贖儀)今將以上庸之地六縣(今房/州也)賂楚以羙人聘
楚以宫中善歌謳者為媵楚王重地尊秦秦女必貴而
夫人斥矣不若為言而出之於是鄭袖日夜言懐王曰
人臣各為其主用今地未入秦秦使張儀來至重王王
未有禮而殺張儀秦必大怒攻楚妾請子母俱遷江南
毋為秦所魚肉也懐王後悔赦張儀厚禮之如故張儀
旣出未去聞蘇秦死乃説楚王曰秦地半天下兵敵四
國被險帶河四塞以為固虎賁之士百餘萬車千乗騎
萬匹積粟如􁀫山法令既明士卒安難樂死主明以嚴
將智以武雖無出甲席卷常山之險必折天下之脊(古/之)
(帝王多都河/北河東故也)天下有後服者先亡且夫為從者無以異
於驅羣羊而攻猛虎虎之與羊不格明矣今王不與猛
虎而與羣羊臣竊以為大王之計過也凡天下彊國非
秦而楚非楚而秦兩國交爭其勢不兩立大王不與秦
秦下甲據冝陽韓之上地不通下河東取成臯韓必入
臣梁則從風而動秦攻楚之西韓梁攻其北社稷安得
毋危且夫從者聚羣弱而攻至彊不料敵而輕戰國貧
而數舉兵危亡之術也臣聞之兵不如者勿與挑戰(挑/田)
(鳥/反)粟不如者勿與持乆夫從人飾辯虚辭髙主之節言
其利不言其害卒有秦禍(卒葱/勿反)無及為己是故願大王
之孰計之秦西有巴蜀大船積粟起於汶山(汶音/泯)浮江
已下至楚三千餘里舫船載卒一舫載五十人與三月
之食下水而浮一日行三百餘里里數雖多然而不費
牛馬之力不至十日而拒扞關(在硤州巴/山縣界)扞關驚則從
境以東盡城守矣黔中巫郡非王之有秦舉甲出武關
南靣而伐則北地絶(楚之北/境斷絶)秦兵之攻楚也危難在三
月之内而楚待諸侯之救在半嵗之外此其勢不相及
也夫待弱國之救忘彊秦之禍此臣所以為大王患也
大王嘗與吳人戰五戰而三勝陣卒盡矣偏守新城存
民苦矣(新攻得之城/未詳所在)臣聞功大者易危而民敝者怨上
夫守易危之功而逆彊秦之心臣竊為大王危之且夫
秦之所以不出兵函谷十五年以攻齊趙者隂謀有合
天下之心楚嘗與秦搆難戰於漢中楚人不勝列侯執
珪死者七十餘人遂亡漢中楚王大怒興兵襲秦戰於
藍田此所謂兩虎相摶者也夫秦楚相敝而韓魏以全
制其後計無危於此者矣願大王孰計之秦下甲攻衛
陽晉必大關天下之匈大王悉起兵以攻宋不至數月
而宋可舉舉宋而東指則泗上十二諸侯盡王之有也
凡天下而以信約從親相堅者蘇秦封武安君相燕即
隂與燕王謀伐破齊而分其地乃詳有罪出走入齊齊
王因受而相之居二年而覺齊王大怒車裂蘇秦於市
夫以一詐偽之蘇秦而欲經營天下混壹諸侯其不可
成亦明矣今秦與楚接境壤界固形親之國也大王誠
能聽臣臣請使秦太子入質於楚楚太子入質於秦請
以秦女為大王箕箒之妾効萬室之都以為湯沐之邑
長為昆弟之國終身無相攻伐臣以為計無便於此者
於是楚王已得張儀而重出黔中地與秦欲許之屈原
曰前大王見欺於張儀張儀至臣以為大王烹之今縱
弗忍殺之又聽其邪說不可懷王曰許儀而得黔中羙
利也後而倍之不可故卒許張儀與秦親張儀去楚因
遂之韓說韓王曰韓地險惡山居五糓所生非菽而麥
民之食大抵飯菽藿羮一嵗不收民不饜糟糠地不過
九百里無二嵗之食料大王之卒悉之不過三十萬而
厮徒負養在其中矣除守徼亭鄣塞見卒不過二十萬
而已矣秦帯甲百餘萬車千乗騎萬匹虎賁之士跿
跔科頭貫頥奮㦸者至不可勝計秦馬之良戎兵之衆
探前趹後蹄間三尋騰者不可勝數山東之士被甲䝉
胄以㑹戰秦人捐甲徒禓以趨敵左挈人頭右挾生虜
夫秦卒與山東之卒猶孟賁之與怯夫以重力相壓猶
烏獲之與嬰兒夫戰孟賁烏獲之士以攻不服之弱國
無異垂千鈞之重於鳥卵之上必無幸矣夫羣臣諸侯
不料地之寡而聽從人之甘言好辭比周以相飾也皆
奮曰聽吾計可以彊覇天下夫不顧社稷之長利而聽
須臾之說詿誤人主無過此者大王不事秦秦下甲據
冝陽斷韓之上地東取成臯滎陽則鴻臺之宫桑林之
苑非王之有也夫塞成臯絶上地則王之國分矣先事
秦則安不事秦則危夫造禍而求其福報計淺而怨深
逆秦而順楚雖欲毋亡不可得也故為大王計莫如為
秦秦之所欲莫如弱楚而能弱楚者莫如韓非以韓能
彊於楚也其地勢然也今王西靣而事秦以攻楚秦王
必喜夫攻楚以利其地轉禍而說秦計無便於此者韓
王聽儀計張儀歸報秦惠王封儀五邑號曰武信君使
張儀東說齊湣王曰天下彊國無過齊者大臣父兄殷
衆冨樂然而為大王計者皆為一時之說不顧百世之
利從人說大王者必曰齊西有彊趙南有韓與梁齊負
海之國也地廣民衆兵彊士勇雖有百秦將無奈齊何
大王賢其說而不計其實夫從人朋黨比周莫不以從
為可臣聞之齊與魯三戰而魯三勝國以危亡隨其後
雖有戰勝之名而有亡國之實是何也齊大而魯小也
今秦之與齊也猶齊之與魯也秦趙戰於河漳之上再
戰而趙再勝秦戰於畨吾之下再戰又勝秦四戰之後
趙之亡卒數十萬邯鄲僅存雖有戰勝之名而國已破
矣是何也秦彊而趙弱今秦楚嫁女娶婦為昆弟之國
韓獻宜陽梁効河外(謂同華/州地也)趙入朝澠池割河間以事
秦(河間瀛/州縣)大王不事秦秦驅韓梁攻齊之南地悉趙兵
渡清河指博關(博關在博州趙兵從貝州度黄河/指博關則漯河南臨淄即墨危矣)臨淄
即墨非王之有也國一日見攻雖欲事秦不可得也是
故願大王孰計之也齊王曰齊僻陋𨼆居東海之上未
嘗聞社稷之長利也乃許張儀張儀去西說趙王曰敝
邑秦王使使臣効愚計於大王大王收率天下以賔秦
秦兵不敢出函谷闗十五年大王之威行於山東敝邑
恐懼懾伏繕甲厲兵飾車騎(飾音/勑)習馳射力田積粟守
四封之内愁居懾處不敢動揺唯大王有意督過之也
今以大王之力舉巴蜀并漢中包兩周遷九鼎守白馬
之津秦雖僻逺然而心忿含怒之日乆矣今秦有敝甲
淍兵軍於澠池顧渡河踰漳據畨吾㑹邯鄲之下願以
甲子合戰以正殷紂之事敬使使臣先聞左右凡大王
之所信為從者恃蘇秦蘇秦熒惑諸侯以是為非以非
為是欲反齊國而自令車裂於市夫天下之不可一亦
明矣今楚與秦為昆弟之國而韓梁稱為東藩之臣齊
獻魚鹽之地此斷趙之右臂也夫斷右臂而與人鬬失
其黨而孤居求欲毋危豈可得乎今秦發三將軍其一
軍塞午道告齊使興師渡清河軍於邯鄲之東一軍軍
成臯驅韓梁軍於河外(河外謂鄭滑/州北臨河)一軍軍於澠池約
四國為一以攻趙趙服必四分其地是故不敢匿意𨼆
情先以聞於左右臣竊為大王計莫如與秦王遇於澠
池面相見而口相結請案兵無攻願大王之定計趙王
曰先王之時奉陽君專權擅勢蔽欺先王獨擅綰事寡
人居屬師傅不與國謀計先王棄羣臣寡人年㓜奉祀
之日新心固竊疑焉以為一從不事秦非國之長利也
乃且願變心易慮割地謝前過以事秦方將約車趨行
(趨音/趣)適聞使者之明詔趙王許張儀張儀乃去北之燕
說燕昭王曰大王之所親莫如趙昔趙襄子嘗以其姊
為代王妻欲并代約與代王遇於句注之塞(句注山在/代州也上)
(音/勾)乃令工人作為金斗長其尾令可以擊人與代王飲
隂告厨人曰即酒酣樂進熱啜反斗以擊之(反斗即倒/柄擊也)
於是酒酣樂進熱啜厨人進斟因反斗以擊代王殺之
王腦塗地其姊聞之因摩笄以自刺故至今有摩笄之
山(笄今簪也摩笄山在蔚州/飛狐縣東北百五十里)代王之亡天下莫不聞夫
趙王之狼戾無親大王之所明見且以趙王為可親乎
趙興兵攻燕再圍燕都而劫大王大王割十城以謝今
趙王已入朝澠池効河閒以事秦今大王不事秦秦下
甲雲中九原驅趙而攻燕則易水長城(並在易/州界)非大王
之有也且今時趙之於秦猶郡縣也不敢妄舉師以攻
伐今王事秦秦王必喜趙不敢妄動是西有彊秦之援
而南無齊趙之患是故願大王孰計之燕王曰寡人蠻
夷僻處雖大男子裁如嬰兒言不足以采正計今上客
幸教之請西面而事秦獻恒山之尾五城燕王聽儀儀
歸報未至咸陽而秦惠王卒武王立武王自為太子時
不說張儀及即位羣臣多讒張儀曰無信左右賣國以
取容秦必復用之恐為天下笑諸侯聞張儀有郤武王
皆畔衡復合從秦武王元年羣臣日夜惡張儀未已而
齊讓又至張儀懼誅乃因謂秦武王曰儀有愚計願効
之王曰柰何對曰為秦社稷計者東方有大變然後王
可以多割得地也今聞齊王甚憎儀儀之所在必興師
伐之故儀願乞其不肖之身之梁齊必興師而伐梁梁
齊之兵連於城下而不能相去王以其間伐韓入三川
出兵函谷而毋伐以臨周祭器必出挾天子按圖籍此
王業也秦王以為然乃具革車三十乗入儀之梁齊果
興師伐之梁哀王恐張儀曰王勿患也請令罷齊兵乃
使其舍人馮喜之楚借使之齊謂齊王曰王甚憎張儀
雖然亦厚矣王之託儀於秦也齊王曰寡人憎儀儀之
所在必興師伐之何以託儀對曰是乃王之託儀也夫
儀之出也固與秦王約曰為王計者東方有大變然後
王可以多割得地今齊王甚憎儀儀之所在必興師伐
之故儀願乞其不肖之身之梁齊必興師伐之齊梁之
兵連於城下而不能相去王以其間伐韓入三川出兵
函谷而無伐以臨周祭器必出挾天子案圖籍此王業
也秦王以為然故具革車三十乗而入之梁也今儀入
梁王果伐之是王内罷國而外伐與國廣鄰敵以内自
臨而信儀於秦王也此臣之所謂託儀也齊王曰善乃
使解兵張儀相魏一嵗卒於魏也
陳軫者游說之士與張儀俱事秦惠王皆貴重爭寵張
儀惡陳軫於秦王曰軫重幣輕使秦楚之間將為國交
也今楚不加善於秦而善軫者軫自為厚而為王薄也
且軫欲去秦而之楚王胡不聽乎王謂陳軫曰吾聞子
欲去秦之楚有之乎軫曰然王曰儀之言果信矣軫曰
非獨儀知之也行道之士盡知之矣昔子胥忠於其君
而天下爭以為臣曾參孝於其親而天下願以為子故
賣僕妾不出閭巷而售者良僕妾也出婦嫁於鄉曲者
良婦也今軫不忠其君楚亦何以軫為忠乎忠且見棄
軫不之楚何歸乎王以其言為然遂善待之居秦期年
秦惠王終相張儀而陳軫奔楚楚未之重也而使陳軫
使於秦過梁欲見犀首犀首謝弗見軫曰吾為事來公
不見軫軫將行不得待異日犀首見之陳軫曰公何好
飲也犀首曰無事也曰吾請令公饜事可乎曰奈何曰
田需約諸侯從親楚王疑之未信也公謂於王曰臣與
燕趙之王有故數使人來曰無事何不相見願謁行於
王王雖許公公請母多車以車三十乗可陳之於庭明
言之燕趙燕趙客聞之馳車告其王使人迎犀首楚王
聞之大怒曰田需與寡人約而犀首之燕趙是欺我也
怒而不聽其事齊聞犀首之北使人以事委焉犀首遂
行三國相事皆斷於犀首軫遂至秦韓魏相攻朞年不
解秦惠王欲救之問於左右左右或曰救之便或曰勿
救便惠王未能為之決陳軫適至秦惠王曰子去寡人
之楚亦思寡人不陳軫對曰王聞夫越人莊舄乎王曰
不聞曰越人莊舄仕楚執珪有頃而病楚王曰舄故越
之鄙細人也今仕楚執珪貴冨矣亦思越不中謝對曰
凡人之思故在其病也彼思越則越聲不思越則楚聲
使人往聽之猶尚越聲也今臣雖棄逐之楚豈能無秦
聲哉惠王曰善今韓魏相攻朞年不解或謂寡人救之
便或曰勿救便寡人不能決願子為子主計之餘為寡
人計之陳軫對曰亦嘗有以夫辨莊子刺虎聞於王者
乎莊子欲刺虎館豎子止之曰兩虎方且食牛食甘必
爭爭則必鬬鬬則大者傷小者死從傷而刺之一舉必
有雙虎之名辨莊子以為然立頃之有頃兩虎果鬬大
者傷小者死莊子從傷者而刺之一舉果有雙虎之功
令韓魏相攻朞年不解是必大國傷小國亡從傷而伐
之一舉必有兩實此猶莊子刺虎之類也臣主與王何
異也惠王曰善卒弗救大國果傷小國亡秦興兵而伐
大尅之此陳軫之計也
犀首者魏之隂晉人也名衍姓公孫氏與張儀不善張
儀為秦之魏魏王相張儀犀首弗利故令人謂韓公叔
曰張儀已合秦魏矣其言曰(此張儀合/秦魏之辭)魏攻南陽秦攻
三川魏王所以貴張子者欲得韓地也且韓之南陽已
舉矣子何不少委焉以為衍功則秦魏之交可錯矣然則
魏必圖秦而棄儀收韓而相衍公叔以為便因委之犀
首以為功果相魏張儀去義渠君朝於魏犀首聞張儀
復相秦害之犀首乃謂義渠君曰道逺不得復過請謁
事情曰中國無事(中國謂關東六國/無事不共攻秦)秦得燒掇焚杅君
之國有事秦將輕使重幣事君之國(冇事謂六國攻秦/秦若被攻伐則必)
(輕使重幣事義渠國欲令相助犀/首此言者令義渠君勿援秦也矣)其後五國伐秦會陳
軫謂秦王曰義渠君者蠻夷之賢君也不如賂之以撫
其志秦王曰善乃以文繡千純婦女百人遺義渠君義
渠君致羣臣而謀曰此公孫衍所謂邪乃起兵襲秦大
敗秦人李伯之下張儀已卒之後犀首入相秦嘗佩五
國之相印為約長
太史公曰三晉多權變之士夫言從衡彊秦者大抵皆
三晉之人也夫張儀之行事甚於蘇秦然世惡蘇秦者
以其先死而儀振暴其短以扶其說成其衡道要之此
兩人眞傾危之士哉
　
　
　
　
　
　
　
　
　
　
　
　
　
　
　史記正義卷七十
