
　元史卷二十六
　明翰林學士亞中大夫知制誥兼修國史宋濂等修
　本紀第二十六
　　仁宗三
四年春正月庚子帝謂左右曰中書比奏百姓乏食宜
加賑恤朕黙思之民饑若此豈政有過差以致然歟向
詔百司務遵世祖成憲勉力奉行輔朕不逮然嘗思之
唯省刑薄斂庻百姓各遂其生也乙夘諸王托克托駐
雲南擾害軍民以昻輝代之丙辰以知樞宻院事鄂勒
哲為雲南行省平章政事己未給帝師寺廩食鈔萬錠
壬戌冀寧路地震戊辰給諸王伊蘓額布根明安岱爾
部糧三月閏月庚辰封諸王博囉為冀王丙戌以立皇
太子詔天下給賜鰥寡孤獨鈔减免各路租税有差賜
諸王宗戚朝㑹者金三百兩銀二千五百兩鈔四萬三
千九百錠辛夘封拜特穆爾為汾陽王壬辰給豳王納
古爾部鈔十二萬錠買馬汴梁掦州河南淮安重慶順
慶襄陽民饑發廩賑之二月庚子賜諸王瑪嚕部鈔三
萬錠甲辰賜郡縣各社復置義倉戊申特􁀙近侍鄂勒
哲布哈翰林侍讀學士知制誥同修國史癸亥陞泰寧
府為泰寧路仍置泰寧縣乙丑陞䝉古國子監秩正三
品賜銀印丙寅以諸王部值托和齊之亂百姓貧乏給
鈔十六萬六千錠米萬石賑之曹州水免今年租三月
丁夘朔陞靖州為路庚午給趙王阿嚕圖部糧四千石
乙酉太隂犯箕辛夘車駕幸上都夏四月戊戌給安王
温都遜布哈部軍糧三月己亥徳安府旱免屯田租壬
寅加授太常禮儀院使拜珠大司徒賜趙王阿嚕圖金
五十兩銀五百兩鈔千錠割懐來縣𨽻龍慶州甲辰以
泰寧路𨽻遼陽省戊申達哈蘓冦邉呉王圖烈納等敗
之於和和賜金玉束帯黄金幣帛有差己未諸王耨􁀙
薨乙丑禁嶺北酒帝嘗夜坐謂侍臣曰雨暘不時奈何
蕭拜珠對曰宰相之過也帝曰卿不在中書耶拜珠惶
愧頃之帝露香黙禱既而大雨左右以雨衣進帝曰朕
為民祈雨何避焉翰林學士承㫖和塔拉都哩黙色劉
賡等譯大學衍義以進帝覽之謂羣臣曰大學衍義議
論甚嘉令翰林學士阿拉特克穆爾譯以國語五月辛
未授上都留守庫庫楚開府儀同三司大司徒壬申賜
出征諸王綽哈等金銀鈔幣有差乙亥加封大長公主
孟古台為皇姑大長公主給金印戊寅改太子衛率府
為中翊府壬午黄州髙郵真州建寧等處流民羣聚抄
掠敇所在有司其傷人及盗者罪之餘給糧遣歸以翰
林學士承㫖齊琳特穆爾為中書平章政事中書平章
額卜徳哷勒為集賢大學士己丑陞中書左丞鄂博哈
雅為平章政事參政竒塔特為右丞髙昉為左丞參議
中書省事和卓張思明竝參知政事六月乙巳太隂犯
心内外監察御史四十餘人劾特們徳爾姦貪不法戊
申特們徳爾罷以左丞相哈克繖為中書右丞相己酉
額卜徳哷勒復為中書平章政事壬子以工部尚書王
桂為中書參知政事安逺王綽哈趙王阿嚕圖為叛王
托和齊所掠各賜金銀幣帛丙辰敇諸王駙馬功臣分
地仍舊制自辟達嚕噶齊丁巳安南來貢戊午置冀王
博囉王傅二員中尉司馬各一員都總管府秩正三品
己未給嶺北行省經費鈔九十萬錠雜綵五萬匹癸亥
禁總攝沈明仁所佩司空印毋移文有司秋七月乙亥
李孟罷以江浙行省左丞王毅為中書平章政事庚辰
賜皇姑大長公主孟古台金百兩銀千兩鈔二千錠幣
帛各百匹賞討叛王有功句容郡王綽和爾等金銀幣
帛鈔各有差壬午敕齊琳特穆爾頒賚諸王駙馬及賑
濟所部貧乏特授中衛親軍都指揮使布哷齊太尉己
丑成紀縣山崩土石潰徙壊田稼廬舍壓死居民辛夘
冀寧路地震帝諭省臣曰比聞䝉古諸部困乏往往鬻
子女於民家為婢僕其命有司贖之還各部帝出見衛
士有敝衣者駐馬問之對曰戍守邉鎮餘十五年以故
貧耳帝曰此輩久勞於外留守臣未嘗以聞非朕親見
何由知之自今有類此者必言於朕因命賜之錢帛八
月丙申車駕至自上都熒惑犯輿鬼壬子太隂犯昴庚
申哈克繖奏事畢帝問曰卿等日所行何事哈克繖對
曰臣等第奉行詔㫖而已帝曰卿等何嘗奉行雖祖宗
遺訓朝廷法令皆不遵守夫法者所以辨上下定民志
自古未有法不立而天下治者使人君制法宰相能守
而勿失則下民知所畏避綱紀可正風俗可厚其或法
弛民慢怨言竝興欲求治安豈不難哉九月丙寅哈克
繖言故事丞相必用䝉古勲臣哈克繖回回人不厭人
望遂懇辭制以宣徽使博廸蘓為中書右丞相哈克繖
為左丞相己巳大都南城産嘉禾一莖十一穗庚午太
隂犯斗壬辰詔戒飭海漕諭諸司毋得沮撓嶺北地震
三日冬十月甲午朔有事於太廟戊戌給諸王鴻和特
穆爾等部糧五千石壬寅敇刑部尚書竒哩巴監大都
兵馬司防遏盗賊仍嚴飭軍校制其出入遣御史大夫
布呼參知政事王桂祭陜西嶽鎮名山賑恤秦州被災
之民己酉監察御史言官吏丁憂起復人情驚惑請禁
止以絶僥倖惟朝廷耆舊特旨起復者不在禁例制曰
可給兩淮屯田總管府職田壬子給鈔五萬錠糧五萬
石賑察汗諾爾戊午海外婆羅公之民往賈海番遇風
濤存者十四人漂至温州永嘉縣敇江浙省資遣還鄉
改潮州路所統梅州𨽻廣東道宣慰司十一月己夘復
浚揚州運河己丑併汧源縣入隴州壬辰諭諸宿衛入
直各居其次非有旨不得上殿闌入禁中者坐罪大臣
許從二人他官一人門者譏其出入十二月丁酉復廣
州採金銀珠子都提舉司秩正四品官三員乙巳置詹
事院從一品太子詹事四員副詹事詹事丞竝二員家
令府延慶司設官竝四員典寳監八員遣官即興和路
及浄州發廩賑給北方流民己酉蘆溝橋澤畔店瑠璃
河竝置廵檢司壬子置安王王傅丁巳賜諸王圖們特
穆爾等及駙馬呼嚕古岱各部金一千二百兩銀七千
七百兩鈔一萬七千七百錠幣帛二千匹以内宰領延
福司事圖們岱爾知樞宻院事特授晉王内史阿勒坦
綽克金紫光禄大夫魯國公辛酉改齊哩克昆民匠總
管府為繕用司
五年春正月辛未賜諸王圖們特􁀙爾等所部鈔四萬
錠甲戌懿州地震丙子安南國遣其臣尹世才等以方
物來貢乙酉敇諸王位下民在大都者與民均役丁亥
㑹試進士湖廣平章邁珠加魯國公大司農賑晉王伊
蘓特穆爾等部貧乏者二月癸巳朔日有食之和寧路
地震丁酉敕廣寧開元等萬户府軍入侍衛有兄弟子
姪五人者三人留四人三人者二人留著為籍秦州秦
安縣山崩封諸王鴻和特穆爾為嘉王圖們特穆爾為
武平王竝賜印丁未敕雲南四川歸還所侵順元宣撫
司民地戊申陞内史府秩正二品建盝頂殿於文徳殿
後辛亥敇杭州守臣春秋祭淮安忠武王巴延祠王子
諸王達實宻部乏食敇甘肅行省給糧賑之賜諸王察
球爾鈔萬錠甲寅置寧昌府乙夘命中書省汰不急之
役増置河東宣慰司副使一員敇上都諸寺權豪商販
貨物竝輸税課戊午以扎蘭齊喇萬户府為右衛率府
給書西天字維摩經金三千兩庚申罷封贈賞討叛王
托和齊戰功賜諸王部察罕等金銀幣鈔有差三月戊
辰御試進士賜呼圖克岱爾霍希賢以下五十人及第
出身有差己巳賜寧海王巴圖爾金印庚午立諸王鄂
羅木烏遜部打捕鷹坊諸色匠人齊哩克昆總管府秩
從四品改静安路為徳寧路静安縣為徳寧縣癸酉晉
王伊蘓特穆爾部貧乏賑米四千一百五十石賜鈔二
萬錠買牛羊孳畜乙亥増給兩淮運司分司印一授安
逺王綽哈開府儀同三司録軍國重事知樞宻院事戊
寅以湖州路為安王温都遜布哈分地其户數視衛王
阿穆爾克癸未和寧浄州路禁酒賜鈔萬錠命晉王伊
蘓特穆爾賑遼東貧民晉王内史實徳哩加榮禄大夫
封桓國公給金九百兩銀百五十兩書金字藏經甲申
免鞏昌等處經賑濟者差税鹽課乙酉御史臺臣言諸
司近侍隔越中書間奏者請如舊制論罪制曰可己丑
敕以紅城屯田米賑浄州平地等處流民置汾陽王拜
特穆爾王傅四員賜超爾達爾罕平江路田百頃夏四
月壬辰安吉王竒塔特布濟克薨丁酉諸王昻吉爾部
乏食賑米三千石己亥眈羅捕獵户成金等為冦敇征
東行省督兵捕之庚子賜諸王察球爾部鈔萬錠布帛
稱是給中翊府閻臺順州屯田鈔萬錠置牛種農具庚
戌敇安逺王綽哈分地𨽻建寧者七縣汀州者三縣達
嚕噶齊聼其自辟陞印經提舉司為延福監秩正三品
分汰各部流民給糧賑濟免懐孟河南南陽居民所輸
陜西鹽課是時解州鹽池為水所壊命懐孟等處食陜
西紅鹽後以地逺改食滄鹽而仍輸課陜西民不堪命
故免之摩珠特穆格驛困乏濟以馬五千匹遼陽饑海
漕糧十萬石於義錦州以賑貧民甲寅樞宻院臣言各
省調度軍馬惟長官二人領其事今四川省諸臣皆預
非便請如舊制從之以齊諾史弼竝為中書平章政事
侍御史敬儼為中書參知政事戊午車駕幸上都五月
辛酉朔順元等處軍民宣撫使阿晝以洞蠻酋黒冲子
子昌奉方物來覲丁夘賜安王温都遜布哈金五十兩
銀五千两以御史中丞伊拉齊為中書右丞相戊辰遣
平章政事王毅禜星於司天臺三晝夜諸王諳達穆爾
巴延特穆爾部乏食賑糧两月壬申監察御史言比年
名爵冒濫太尉司徒國公接跡於朝昔奉詔裁罷中外
莫不欣悦近聞禮部奉旨鑄太尉司徒司空等印二十
有六此輩無功於國載在史冊貽笑將來請自今門閥
貴重勲業昭著者存留一二餘竝革去制曰可癸酉遣
官分道减决笞以下罪己夘徳慶路地震鞏昌隴西縣
大雨南土山崩壓死居民給糧賑之六月辛夘御史臺
臣言昔遣張律等經理江浙江西河南田糧虗増糧數
流毒生民已嘗奉旨俟三年徴租今及其期若江浙江
西當如例輸之其河南請視鄉例減半徴之制曰可癸
巳以典瑞院使卾齊爾為集賢大學士領典瑞院事大
司徒己亥北地諸部軍士乏食給糧賑之庚子遣烏訥
爾巴圖爾濟嚕海分汰浄州北地流民其𨽻四宿衛及
諸王駙馬者給糧遣還癸夘賜諸王僧格巴勒金束帯
一銀一百两鈔五百錠乙巳術者趙子玉等伏誅時衛王
阿穆爾克以罪貶髙麗子玉言於王府司馬曹圖卜台
等曰阿穆爾克名應圖䜟於是潜謀偹兵器衣甲旗鼔
航海徃髙麗取阿穆爾克至大都俟時而發行次利津
事覺誅之西番土冦作亂敕甘肅省調兵捕之丁巳賜
安王温都遜布哈等金束帶及金二百兩銀一千五十
两鈔二千二百錠幣帛二百八十匹秋七月己未朔李
邦寧加開府儀同三司癸亥賜諸王巴爾岱等金二百
两銀八百五十两鈔二千錠幣帛二百匹甲子給欽察
衛馬羊價鈔一十四萬五千九百九十二錠丙寅調軍
五千烏䝉等處屯田置總管萬户府秩正三品給銀印
丁夘給鈔二十萬錠糧萬石命晉王分賚所部宿衛士
壬申御史中丞趙簡言皇太子春秋鼎盛宜選耆儒敷
陳道義今李銓侍東宫説書未諳經史請别求碩學分
進講讀實宗社無疆之福從之諸王布琳尼敦之叛諸
王伊實錫里濟及衛士托廸巴圖坐持两端不助官軍
進討敕流伊實江西鍚里濟湖廣托廸衡州巴圖潭州
癸酉拘衛王阿穆爾克王傅印置餼廩司秩正八品𨽻
上都留守司豐州石泉店置廵檢司賜諸王巴克實特
穆爾等金銀并賑其部米萬石鈔萬錠己夘諸王
雍吉剌帯曲春特穆爾來朝賜金二百兩銀一千兩鈔
五千錠幣帛一百匹仍給鈔萬錠米萬石分賚所部辛
巳立受給庫秩九品𨽻工部壬午罷河南省左丞陳英
等所括民田止如舊制輸税戊子鞏昌路寧逺縣山崩
加封楚三閭大夫屈原為忠節清烈公八月庚子車駕
至自上都乙夘併翁源縣入曲江縣九月癸亥大司農
邁珠等進司農丞苗好謙所撰栽桑圖説帝曰農桑衣
食之本此圖甚善命刋印千帙散之民間丙寅廣西两
江龍州萬户趙清臣太平路總管李興隆率土官黄法
扶何凱竝以方物來貢賜以幣帛有差豳王納古爾等
部貧乏命甘肅省市馬萬匹給之丁夘中書右丞宣徽
使伊拉齊為中書平章政事左丞髙昉為右丞參知政
事和卓為左丞吏部尚書音扎噶為參知政事壬申以
鈔給北邉軍為馬價甲戌以作佛事釋重囚三人輕囚
五十三人己夘以江浙省所印大學衍義五十部賜朝
臣辛巳置大永福寺都總管府秩三品壬午敇軍官犯
罪行省咨樞宻院議擬母擅决遣丙戌以簽太常禮儀
院事果勒為中書參知政事丁亥立行宣政院於杭州
設官八員大同路金城縣大雨雹冬十月己丑以大寧
路𨽻遼陽省宣徳府𨽻大都路敇僧人除宋舊有及朝
廷撥賜田土免租税餘田與民一體科徴播州南寧長
官洛麽作亂思州守臣和濟格爾招諭之洛麽遣人以
方物來覲罷膠萊莒宻鹽使司復立濤洛塲辛夘禁大
同冀寧晉寧等路釀酒壬辰建帝師帕克斯巴殿於大
興教寺給鈔萬錠癸巳改中翊府為羽林親軍都指揮
使司甲午有事於太廟癸丑贛州路雩都縣里胥劉景
周以有司徴括田新租作亂敇免徴新租招諭之十一
月辛酉開成莊浪等處禁酒壬戌改黄花嶺屯儲軍民
總管府為屯儲總管府設官四員山後民饑増海漕四
十萬石増置大都南北两兵馬司指揮使色目漢人各
二員給分司印二丁夘用監察御史奈曼岱等言追奪
建康富民王訓等白身濫受宣敇仍禁冐籍貫宿衛及
巧受逺方職官不赴任求别調者隠匿不自首者罪之
己巳陞同知樞宻院事忠嘉知樞宻院事丙子集賢大
學士太保庫春言唐陸淳著春秋纂例辨疑微㫖三書
有益後學請令江西行省鋟梓以廣其𫝊從之癸未敇
江西茶運司嵗課以二十五萬錠為額敕大永福寺創
殿安奉順宗皇帝御容十二月壬辰特受集賢大學士
圖烈大司徒辛亥置重慶路江津巴縣等處屯田省成
都嵗漕萬二千石甲寅敇樞宻院覈實䝉古軍貧乏者
存䘏五年
六年春正月丁巳朔暹國遣使奉表來貢方物丁夘敇
福建两廣雲南甘肅四川軍官致仕還家官給驛𫝊如
民官例戊辰賑晉王部貧民癸酉特授同知徽政院事
超爾達爾罕金紫光禄大夫太尉給銀印甲戌監察御
史富珠哩翀等言皇太子位正東宫既立詹事院以總
家政宜擇年徳老成道義崇重者為師保賔贊俾盡心
輔導以廣緝熈之學制曰可戊寅太隂犯心己夘禜星
於司天臺廣東南安新州猺賊龍郎庚等為冦命江西
行省發兵捕之帝御嘉禧殿謂扎爾古齊瑪魯曰扎爾
古齊人命所繫其詳閲獄辭事無大小必謀諸同僚疑
不能决者與省臺臣集議以聞又顧謂侍臣曰卿等以
朕居帝位為安邪朕惟太祖創業艱難世祖混一疆宇
兢業守成恒懼不能當天心繩祖武使萬方百姓樂得
其所朕念慮在兹卿等固不知也二月丁亥朔日有食
之改釋奠於中丁祀社稷於中戊禜星於回回司天臺
丁酉雲南闍里愛俄永昌蒲蠻阿八剌等竝為冦命雲
南省從宜勦捕戊戌改陜西轉鹽運使司為河東陜西
都轉運鹽使司直𨽻省部己亥太隂犯靈臺乙巳敇諸
司不由中書奏官輒署事者悉罷之特授僧從吉祥榮
光大夫大司空加榮禄大夫大司徒僧文吉祥開府儀
同三司三月丁巳以天夀節釋重囚一人己未給鈔賑
濟上都西番諸驛辛酉卾端地有叛者入冦遣鎮西武
靖王吹巴勒率兵討之詔以御史中丞托克托呼為御
史大夫諭曰御史大夫職任至重以卿勲舊之裔故特
授汝當思乃祖乃父忠勤王室仍以古名臣為法否則
將墜汝家聲負朕委任之意矣丙寅改懐孟路為懐慶
路特授翰林學士承旨巴爾斯布哈開府儀同三司大
司徒己巳太隂犯明堂敕諸王駙馬宗姻諸事依舊制
領於内八府官勿徑移文中書封諸王伊嚕特穆爾為
恩王給印置王傅官免大都上都興和大同今嵗租税
癸酉太隂犯日星甲戌太隂犯心壬午賜大興教寺僧
齋食鈔二萬錠禁甘肅行省所屬郡縣釀酒夏四月壬
辰中書省臣言雲南土官病故子姪兄弟襲之無則妻
承夫職逺方蠻夷頑獷難制必任土人可以集事今或
闕員宜從本俗權職以行制曰可丙申命京師諸司官
吏運糧輸上都興和賑濟䝉古饑民庚子車駕幸上都
以特們徳爾為太子太師内外監察御史四十餘人劾
其逞私蠧政難居師保之任不聼諸王格藏薨丙午命
宣政院賑給西番諸驛壬子巴延特穆爾部貧乏給鈔
賑之五月辛酉太隂犯靈臺丁夘太隂犯房丙子太隂
犯壘壁陣加安南國王陳益稷儀同三司六月戊子以
莊浪廵檢司為莊浪縣移廵檢司於北下渡癸巳以米
五千石賑大長公主所𨽻貧民甲午改繕珍司為徽儀
使司秩正二品己亥嵗星犯東咸辛丑置河南田賦總
管府𨽻内史府設達嚕噶齊總管同知各一員副總管
二員秩從三品戊申置勇校署以角觝者𨽻之庚戌大
同雨雹大如雞卵詔以駞馬牛羊分給朔方䝉古民戍
守邉徼者俾牧養蕃息以自贍仍命議興屯田壬子賜
大乾元寺鈔萬錠俾營子錢共繕修之費仍陞其提㸃
所為總管府給銀印秩正三品給鈔四十萬錠賑哈喇
齊部貧民三十萬錠賑諸位齊哩克昆被災者諸有俸
及能自贍者勿給癸丑以羽林親軍萬人𨽻東宫丙子
陞廣惠司秩正三品掌回回醫藥丁丑以濟寧等路水
遣官閲視其民乏食者賑之仍禁酒開河泊禁聼民採
食晉陽西凉鈞等州陽翟新鄭宻等縣大雨雹汴梁益
都般陽濟南東昌東平濟寧恭安髙唐濮州淮安諸處
大水秋七月丙辰緬國趙欽撒以方物來覲來安路總
管岑世興叛據唐興州賜璽書招諭之諸王庫庫沁部
貧乏給糧賑之壬戌太隂犯心以扎蘭齊喇萬户府軍
萬人𨽻東宫置右衛率府秩正三品丁夘詔諭江西官
吏豪民毋沮撓茶課甲戌皇姊大長公主僧格喇實作
佛事釋全寧府重囚二十七人敇按問全寧守臣阿總
不法仍追所釋囚還獄命分簡紐爾布流囚罪稍輕者
屯田肇州乙亥通州漷州増置三倉丙子太白犯太微
垣右執法増置上都廵警院開平縣官各二員己夘晉
王伊蘓特穆爾所部民經剽掠災傷為盗者衆敇扎爾
古齊囊嘉特往與晉王内史審録罪囚重者就啓晉王
誅之當流配者加等杖之庚辰賜摩琳摩該两驛鈔一
萬二千一百二十錠俾市馬給驛辛巳賜左右鷹坊及
哈喇齊等貧乏者鈔一十四萬錠八月甲申以河東山
西道宣慰使張思明為中書參知政事乙酉熒惑犯輿
鬼甲午以授皇太子玉冊告祭於南郊庚子車駕至自
上都丁未告祭於太廟是月伏羌縣山崩閠八月丙辰
辰星犯太微垣右執法賜嘉王鴻和特穆爾部羊十萬
馬萬匹庚申増置興和路預備倉秩正八品陞廣盈庫
從八品癸亥熒惑犯軒轅甲子太隂犯壘壁陣浚㑹通
河壬申以太傅御史大夫布呼為太師癸酉敇河東山
西道宣慰司官給俸同隨朝敇諸司有受命不之官及
避繁劇託故去職者奪其宣敇乙亥太白犯東咸併永
興縣入奉聖州九月甲申以徽政使托廸為太傅陞參
議中書省事竒徹為參知政事辛夘特爾格等二十八
驛被災給鈔賑之壬辰禜星於司天臺癸巳以作佛事
釋大辟囚七人流以下囚六人戊戌増海漕十萬石置
雲南縣𨽻雲内州以故昌州寳山縣置寳昌州𨽻興和
路庚子併順徳廣平两鐵冶提舉司為順徳廣平彰徳
等處鐵冶提舉司癸夘御史臺臣言比者官以倖求罪
以賂免乞凡内外官非勲舊有資望者不許驟陞諸犯
贓罪者欵伏及當鞫而幸免者悉付元問官以竟其罪
其貪汚受刑奪職不敘者夤縁近侍出入内庭覬倖名
爵宜斥逐之帝皆納其言詔四宿衛嘗受刑者勿令造
禁廷山東諸路禁酒浚鎮江練湖發粟賑濟寧東平東
昌髙唐徳州濟南益都般陽揚州等路饑民十月甲寅
省都功徳使四員止存六員乙夘東平濟寧路水陸十
五驛乏食户給麥十石中書省臣言白雲宗總攝沈明
仁强奪民田二萬頃誑誘愚俗十萬人私賂近侍妄受
名爵已奉旨追奪讀汰其徒還所奪民田其諸不法事
宜令覈問有旨朕知沈明仁姦惡其嚴鞫之戊午遣中
書右丞相博廸蘓持節授皇太子玉冊辛酉以扎爾古
齊特穆爾布哈為御史大夫癸亥熒惑犯太微垣左執
法上都民饑發官粟萬石减價賑糶置两浙鹽倉六所
秩從八品官二員惟杭州嘉興二倉設官三員秩從七
品鹽場三十四所塲設監運一員正八品罷檢校所乙
丑太隂犯昴丁夘賑北方諸驛戊辰太隂犯東井庚午
太白晝見辛未太隂犯軒轅丙子以皇太子受玉册詔
天下己夘浚通惠河増河東陜西鹽運司判官一員給
分司印二置提領所二秩從八品各二員鹽塲二増管
勾各二員罷漉鹽户提領二十人濟南濵棣州章丘等
縣水免其田租十一月辛夘熒惑犯進賢木邦路帯邦
為冦敇雲南省招捕之乙巳以秘書卿沙木思鼎為大
司徒庚子敇晉王部貧民二千居青海屯田増京畿漕
運司同知副使各一員給分司印中書省臣言曩賜諸
王阿濟格鈔三萬錠使營子錢以給畋獵廩膳毋取諸
民今其部阿勒呼木等出獵恣索於民且為姦事宜令
宗正府刑部訊鞫之以正典刑制曰可禁民匿䝉古軍
亡奴帝諭臺臣曰國家以民為本比聞百姓疾苦銜寃
者衆其令監察御史㢘訪司審察以聞河間民饑發粟
賑之十二月壬戌命皇太子參决國政封宋儒周惇頥
為道國公甲子遣宗正府扎爾古齊二員審决興和平
地等處獄囚省雲南大理大小徹里等地同知相副官
及儒學䝉古教授等官百二十四員丙寅太隂犯軒轅
己巳復吏人出身舊制其犯贓者止從七品免大都上
都興和延祐七年差税河西塔塔喇地置屯田立軍民
萬户府壬申太隂犯心平章政事王毅以親老辭職從
之仍賜其父幣帛癸酉是夜風雪甚寒帝謂侍臣曰朕
與卿等居暖室宗戚昆弟逺戍邉陲曷勝其苦嵗賜錢
帛可不遍及耶敇上都大都冬夏設食於路以食饑者
七年春正月辛巳朔日有食之帝齋居損膳輟朝賀壬
午御史臺臣言比賜布爾罕丹山塲鄂勒哲布哈海舶
税㑹計其鈔皆數十萬錠諸王軍民貧者所賜未嘗若
是苟不撙節漸致帑藏虗竭民益困矣中書省臣進曰
臺臣所言良是若非振理朝綱法度愈壊臣等乞賜罷
黜選任賢者帝曰卿等不必言其各共乃事癸未帝御
大明殿受諸王百官朝賀辛夘江浙行省丞相赫嚕言
白雲僧沈明仁擅度僧四千八百餘人獲鈔四萬餘錠
既已辭伏今遣其徒沈崇勝潜赴京師行賄求援請逮
赴江浙併治其罪從之乙未太隂犯明堂上星丁酉帝
不豫辛丑帝崩於光天宫夀三十有六在位十年癸夘
葬起輦谷從諸帝陵五月乙未羣臣上謚曰聖文欽孝
皇帝廟號仁宗國語曰布延圖皇帝仁宗天性慈孝聰
明恭儉通達儒術妙悟釋典嘗曰明心見性佛教為深
修身治國儒道為切又曰儒者可尚以能維持三綱五
常之道也平居服御質素澹然無欲不事遊畋不喜征
伐不崇貨利事皇太后終身不違顔色待宗戚勲舊始
終以禮大臣親老時加恩賚太官進膳必分賜貴近有
司奏大辟每懐慘惻移時其孜孜為治一遵世祖之成
憲云
　
　
　
　
　
　
　
　
　
　
　
　
　
　元史卷二十六
元史卷二十六考證
延祐四年夏四月甲辰以㤗寜路隸遼陽省　按泰寜
　原刻訛太寜今與上文畫一改
五月戊寅改太子衛率府為中翊府　　按原刻無太
　子二字今據百官志増
五年八月庚子車駕至自上都　按庚子原刻作戊子
　兩戊子連見又分繋兩月必有一誤考之宋元通鑑
　則是年至上都在八月庚子今據改
六年三月己未給鈔賑濟上都西番諸驛　按己未原
　刻訛乙未以支干推之丁巳下辛酉上不應有乙未
　日今改
六月晉陽西涼鈞等州陽翟新鄭宻等縣大雨雹　按
　陽翟原刻訛楊翟今據地理志改
九月詔四宿衛嘗受刑者勿令造禁廷　按元制有四
　集賽宿直宫禁所云四宿衛當即指此詔字下原刻
　衍謂字今據文義刪
